+++
title = "३ "

+++
तत्त्वमुक्ताकलापः 
574 

[सर्वप्रत्यक्षत्ववादनिरास: ] 

एवं निर्विकल्पकसविकल्पकविचारं परिसमाप्य, प्रसङ्गात् धर्माधर्मादीनामपि प्रत्यक्षत्वं वदतां जैनानां मतं विमृशति - सत्त्वाद्यैरित्यादि । सत्त्वाद्यैः = सत्त्वप्रमेयत्वादिहेतुभिः विमतम् = धर्माधर्मादिकमपि अक्षगम्यम् = इन्द्रियग्राह्यम् इति वदन् सः, विपक्षे = अप्रयोजकशंकायामापादितायाम् बाधम् = बाधकतर्कम् वक्तु = शक्यं चेद्वदतु । बाधकतर्को न वक्तुं शक्य इत्यर्थः । ' विमतं प्रत्यक्षगम्यम्, सत्त्वात्, यथा घटादि' इत्यनुमानेन धर्माधर्मादयोऽपि चक्षुर्ग्राह्या इति दिग्वाससो वदन्ति । एवं प्रयोगे 'सत्त्वमस्तु, प्रत्यक्षगम्यत्वं मास्तु' इत्यापादने 'यदि प्रत्यक्षगम्यत्वं न स्यात्, तर्हि सत्त्वं न स्यात्' इति तर्को वक्तव्यः । स वक्तुं न शक्यते, वस्तुसत्तायां शब्दानुमानयोरपि प्रमाणत्वात् । स्वर्गनरकादीनां शास्त्रैकगम्यत्वात् । स्वर्गनरकादयोऽपि कस्यचित् महात्मनः प्रत्यक्षाः स्युरिति कथने, किं तत्र प्रमाणमिति वक्तव्यम् । किं प्रत्यक्षपदं प्रत्यक्षसामान्य- परम्, उत ऐन्द्रियकप्रत्यक्षपरम् । आद्ये सिद्धसाधनम्, ईश्वरप्रत्यक्षगम्यत्वस्य संमतत्वात् । ऐन्द्रियप्रत्यक्ष- परत्वे प्रमाणाभावात् । किं त्वया तादृशः कश्चिद्योगी दृष्टः ? 'आम्' इति चेत्, भ्रान्तोऽसि त्वम् । न तेऽनेन चक्षुषा अतीन्द्रियवस्तूनि पश्यन्ति, दिव्येन चक्षुषा । तद्रहस्यं न जानासि त्वम् । एतदेव प्रदर्शयति- श्रुत्यालम्ब इति । श्रुत्यालम्बे तु = तादृशप्रत्यक्षसद्भावे श्रुतिप्रमाणाश्रयणे, श्रुतिसिद्धमिदं विलक्षणं प्रत्यक्ष- मिति चेत्, सैव = श्रुतिरेव तादृशादृष्टसिद्धौ शरणम् = आश्रयणीयम् प्रसजति । श्रुत्यैवातीन्द्रियधर्माधर्मादीनां सिद्ध्या, योगिप्रत्यक्षमन्यथासिद्धम् ॥ 
1 
अपि च, किं प्रत्यक्षं लौकिकम्, उत संस्कारविशेषजन्यम्, उतेश्वरीयम् ? इति विकल्प्य दूषयति- अध्यक्षमित्यादि । अध्यक्षम् = साध्यकोटिप्रविष्टं प्रत्यक्षम् लौकिकं चेत् = लौकिकमेव प्रत्यक्षं चेत्, तत् अधिगतिविहृतम् =अनुभवविरुद्धम्, अलौकिकधर्माधर्मादेः लौकिकचक्षुषा ग्रहणासंभवात् । भावनोत्थम्= भावनापदवाच्यसंस्कारविशेषजन्यमिति तु न युक्तम्, कामुककामिनीदर्शनवदविश्वासात् । नित्यं तु = ईश्वर- प्रत्यक्षं तु, अक्षानपेक्षम् = इन्द्रियजन्यं न भवति । अतः धर्मादीनां चाक्षुषत्ववादः भ्रान्तिमूलः । ननु इन्द्रियशक्तिः तरतमभावापन्ना दृष्टा । अन्येन द्रष्टुमशक्यमपि कश्चित् पश्यति । अतः कस्यचिचक्षुः धर्माधर्मादिग्रहणसमर्थमपि स्यादित्यत्राह - इह = एतद्विषये अक्षप्रकर्षः = इन्द्रियस्य शक्त्यतिशयः ते = श्रुति- प्रामाण्यानङ्गीकर्तुस्तव दुर्वचः = वक्तुमशक्यः । लोकदृष्ट्योच्यते चेत्, न हि लङ्घनाभ्यासेन कश्चित् वाता- त्मजवत् समुद्रमपि लङ्घयेत् । अतो लौकिकी शक्तिरत्यन्तं परिमितैवेति योगिप्रत्यक्षमपि न धर्माधर्मग्रहण- समर्थम्, किन्तु मातापितृशतसहस्रेभ्योऽपि वत्सलतरं वेदाख्यं शास्त्रमेवेति निष्कर्षः ॥ 
261. 
575 
[ ऐन्द्रियकशक्तेः परिमितत्वसमर्थनम् ] 
प्रत्येकं ह्यक्षवेद्यं प्रतिनियततया सर्वलोकप्रसिद्धम् 
काकोलूकादिकानामपि निजविषये शैक्षि चक्षुः प्रकर्षः । 
बुद्धिसर: 
ननु भोः किमेवं शपथं करोषि ? त्वया न शक्यं चेत्, अन्येनाप्यशक्यमिति कोऽयं न्याय: ? तर्हि वातात्मजदृष्टान्तः कथमुक्त इति चेत्, अत्रत्यमार्षसंप्रदायरहस्यं न जानासि त्वम् । येनैवं भुज- मास्फालयसि निर्भयः ॥ 
वेदस्य तत्त्वं परमं रहोमयं सर्वे जितास्तेन हि बुद्धिजीविनः । 
अजानतां ज्ञातमथैव जानतामज्ञातमेतत्किल तेन बुद्ध्यते ॥ 
- 
'इतरेषां चानुपलब्धेः ' ( ब्र. सू. 2-1-2) इत्येकं सूत्रमस्ति भगवतो बादरायणस्य । तस्य प्राचीना व्याख्या (शं) तत्कालानुगुणा – प्रधानेतरेषां महदादितत्त्वानां वेदेष्वनुपलब्धेरिति । भगवद्रामानुजस्य तु वस्तुतत्त्वानु- गुणा - इतरेषां वेदविदग्रेसराणां मन्वादीनां कपिलदृष्टरीत्या तत्त्वानामनुपलब्धेरिति । प्रथमव्याख्यानमुपलंभ- प्राधान्येन प्रवृत्तम् । द्वितीयं तूपलब्धप्राधान्येन प्रवृत्तम् । सर्वत्र प्रथमव्याख्यातॄणामसञ्जातविरोधित्वन्यायेन यथावदेव प्रवृत्तिः स्यादित्युत्सर्गः । अनन्तरव्याख्यातॄणां निर्णये तु, निरवकाशन्यायस्यैव प्रवृत्तिः । यथा- 'मनुष्याणां सहस्रेषु कश्चिद्यतति सिद्धये' (गी. 7-3) इत्यस्य वाक्यद्वयात्मकं व्याख्यानं पूर्वतनम् । श्रीमद्रा- मानुजस्य तु 'तत्त्वत:' इति वर्तमानत्वात् मध्ये सामान्यतस्सिद्धेरावश्यकत्वात् वाक्यत्रयात्मकं व्याख्यानम् । इदं सर्वं ग्रन्थरचनायां सहजम् । तावता पूर्वतनव्याख्यानं दुष्टमिति नार्थः । तद्वदेव ' इतरेषां चानुपलब्धेः ' इत्यत्रापि उपलब्धिप्रधानव्याख्यानापेक्षया उपलब्धप्रधानं व्याख्यानं श्रेयस्करम् । उपलब्धिः खलु कदाचिदन्यथा- सिद्धापि भवेत् । मानवबुद्धेः प्रमादशीलतायाः सहजत्वात् । अतो भगवद्रामानुजैः 'इतरेषां = वेदविदग्रेसराणां महात्मनां मन्वादीनाम्' इत्युपलब्धवैशिष्ट्यप्रधानं व्याख्यानमवश्यमादरणीयम्; यतस्तेषामुपलब्धिर्नान्यथासिद्धा भवेत् । 'श्रुतिश्च भिन्ना स्मृतयश्च भिन्नाः नैको ऋषिर्यस्य मतं प्रमाणम् । धर्मस्य तत्त्वं निहितं गुहायां महाजनो येन गतस्स पन्थाः ॥' इति हि व्यासवचनम् । अतोऽस्त्येव वेदमार्गस्य महाजनपरिगृहीतस्य महान् विशेषः इति सन्तोष्टव्यम्, नासूयितव्यं कदापि केनापीत्यवधेयं सर्वत्र परमं रहस्यम् । एतदुपर्यपि 'के ते महाजनाः ? कीदृशाः ? किं देशीयाः ? किं गोत्रा ? किं नामधेयाः ?' इत्यादिप्रश्नसहस्रवर्षः भवेदेव । परं तु - 
I 
दैवी संपद्यदि भवेत् आर्तिर्वा हृदये भवेत् । साहाय्ये तस्य वर्तेत रक्षको भगवान् सदा ॥ ३६ ॥ 
'निरुपधिरक्षप्रकर्षो दुर्वचः' इत्येतदेव विवृणोति - प्रत्येकमित्यादि । अक्षवेद्यम् = इन्द्रियग्राह्यम् प्रत्येकम् = तत्तदिन्द्रियानुगुणम् प्रतिनियततया सर्वलोकप्रसिद्धं हि = व्यवस्थितमिति सर्वजनप्रसिद्धमेव । रूपादि चक्षुषः, रसः रसनायाः, गन्धः घ्राणस्य, स्पर्शादि त्वचः, शब्दः श्रोत्रस्येति इन्द्रियाणां ग्राह्याः विषयाः व्यवस्थिताः । एषु चक्षुस्त्वचावेव द्रव्यग्राहके । अत एव ' दृष्टमेव स्पृशामि इति प्रत्यभिज्ञा दृश्यते । इतरत्रयं तु गुणग्राहकम् । एवं विषयव्यवस्थायास्सत्त्वात् धर्मादीनां चाक्षुषत्वं सर्वथा न 
तत्त्वमुक्ताकलापः 
576 
मान्थालव्यालपूर्वेष्वपि खलु रसनास्पर्शनादिक्रमात् स्यात् 
अक्षस्थानैक्यमात्रम्; स्थितविषयमतस्त्वक्पिपासादिवाक्यम् ॥ ३७ ॥ 
संभवत्येव । नन्वस्ति मनस्सर्वसमर्थं विस्मृतं किम् ? न विस्मृतं भोः? किं सर्वसमर्थं मनः गुरुत्वादिकमपि ज्ञातुं प्रभवेत् ? गुरुत्वमतीन्द्रियं चेत्, धर्माधर्मयोरपि तुल्यमेतत् । गुरुत्वं तु बाह्यम्, धर्माधर्मौ त्वान्तरौ । मनश्चान्तराणामात्मगुणानां प्रकाशकं दृष्टमिति चेत्, सत्यम्, सुखदुःखादीनां प्रकाशकम्, न त्वात्मगत- :, कस्याप्यननुभावात् । ‘अहं सुकृती' 'अहं पापी' इति किं न जानाति ? को वा जानाति ! | आत्मानं भावयेत्सर्वोऽप्यतिधार्मिकसत्तमम् । न श्रुता भवता वत्स ! ' स्तेनं मन' इति श्रुतिः ॥ यत्र क्वापि च धर्मादेः मनोग्राह्यत्ववर्णनम् । विशुद्धं तु मनस्त्वन्यत् तद्ग्राह्यत्वपरं विदुः ॥ 
धर्माधर्मयोः, 
ननु अस्माभिर्द्रष्टुमशक्यानर्थान् काकादयः पश्यन्ति । अतः स्वात्मैव सर्वत्र नादर्शीकर्तव्य इति चेत्, तत्राह - काकेत्यादि । काकोलूकादिकानामपि = काकघूकादीनामपि चक्षुः प्रकर्षः = चक्षुरिन्द्रियातिशयः निजविषये हि = चक्षुर्विषये रूपादावेव हि ऐक्षि = आलोकि । न हि काकश्चक्षुषा रसमपि पश्यति । रात्रिचक्षुरपि घूकः रूपमेव चक्षुषा पश्येत्, न रसादिकम् । ननु संपातिर्नाम गृधः शतयोजनस्थितां जानकीमपश्यदिति किं न श्रुतम् । तद्वद्भवेदिन्द्रियातिशयः निरवधिकः कस्यचिद्विति चेत्, 
मार्गं पौराणिकं वत्स ह्यवतीर्णोऽसि दुस्तरम् । असीत्कश्चिद्दशमुखः त्रिशिरा अन्य एव च ॥ इत्यादीनां गतिः केति चिन्त्यतां गाढमुत्तरम् । गुरवस्तूपसर्प्यन्तामध्यात्मशिखरस्थिताः ॥ 
- 
ननु मान्धालस्य मुखं गुदं चैकमेव । सर्पाश्चक्षुःश्रवस इति च प्रसिद्धम् । अत इन्द्रियव्यतिक्रमो दृश्यते किलेत्यत्र – मान्धालव्यालपूर्वेष्वपि = मान्धालसर्पप्रभृतिष्वपि मान्धालः = शिर अधोकृत्य वृक्ष- शाखासु लम्बमानः पक्षिविशेषः । रसनास्पर्शनादिक्रमात् खलु = रसनेन्द्रियत्वगिन्द्रियक्रमात् खलु अक्षस्थानैक्यमात्रम्= इन्द्रिययोः स्थानैक्यमात्रम्, स्यात्, न त्विन्द्रियैक्यम् । नराणामपि जिह्वायां रसनेन्द्रियं त्वगिन्द्रियं च मिलितं वर्तते । तावता त्वगिन्द्रियं रसम्, रसनेन्द्रियं स्पर्शं च गृह्णीयात् किम् । अत इन्द्रियव्यवस्था दुरतिक्रमा । धर्मस्तु वेदैकवैद्यः । नो चेदुच्छृङ्खलस्स्याल्लोकः ॥ 
ननु तर्हि श्रीवत्साङ्कमिश्रः ' त्वक्च दृक्च निपिपासति जिह्वा विह्वला श्रवणवत् परवृत्तौ । नासिका त्वयि करीश तथेति प्राप्नुयां कथमिमां स्विदवस्थाम् ॥' (व.रा. स्त.) इतीन्द्रियविषयातिवर्तनं कथं प्रार्थ्यते ? इत्यत्राह - स्थितेत्यादि । अतः = इन्द्रियविषयव्यस्थायास्सत्त्वात् त्वक्पिपासादिवाक्यम् = उक्तश्लोकरूपं वाक्यम् स्थितविषयम् = निर्णीतविषयमेव । मुक्तौ ज्ञानप्रसरस्येन्द्रियाधीनत्वाभावसूचकमित्यर्थः । कदा सर्वविधनिर्बन्धरहितां मुक्त्यवस्थां प्राप्नुयामिति भावः । मुक्तानां नित्यानाञ्च सर्वेषामपि शरीरेन्द्रियादिकं केवलविहारार्थमेव, यतो ज्ञानं तेषां न इन्द्रियाद्यधीनं, संपूर्णतया विकसितत्त्वात् । एतादृशविचित्रविलक्षणा- वस्थां कदा प्राप्नुयामित्यर्थः । अतो मुक्त्यवस्थायाम् इन्द्रियव्यवस्थाया अभावेऽपि संसारावस्थायामिन्द्रिय- विषयव्यवस्था दुरभिलपेत्यर्थः ॥ ३७ ॥ 
262. 
577 
[ अनुमानस्यानन्यथासिद्धत्वम् ] 
संयुक्तव्यापकत्वप्रभृतिसहकृतैर्व्याप्तिधीसव्यपेक्षैः 
अक्षैरेवानुमा धीर्भवतु, किमितरत् कल्पयित्वेति चेन्न । निर्व्यापारेन्द्रियस्याप्युदयति खलु सा भूतभाव्यादिलिङ्गैः 
स्मृत्यारूढैः श्रुतैर्वा; मन इह सकलज्ञानसामान्यमिष्टम् ॥ ३८ ॥ 
बुद्धिसर: 
समाप्तः प्रासङ्गिको विचारः । अनुवर्तते उपक्रान्तो विचारः । ननु धूमाद्वह्निज्ञानमैन्द्रियकमेव भवतु, किमतिरिक्तप्रमाणेनेत्याशंक्य समाधत्ते - संयुक्तेत्यादि । संयुक्तव्यापकत्वप्रभृतिसहकृतैः = चक्षुस्संयुक्त- व्यापकत्वरूपसन्निकर्षसहकृतैः, व्याप्तिधीसव्यपेक्षैः = व्याप्तिज्ञानादिसहकारिसहितैः अक्षैरेव = चक्षुरा- दीन्द्रियैरेव अनुमा धीः = अनुमित्यात्मकं ज्ञानं भवतु । इतरत् = प्रत्यक्षातिरिक्तमनुमानाख्यं प्रमाणं कल्पयित्वा किम् = किं साधनीयम् ? इति पूर्वपक्ष: ॥ 
अयमाशयः - इन्द्रियं साक्षात् स्वसंयुक्तमेव घटादिकं गृह्णातीति न, जातिगुणादीनामतीन्द्रियत्व- प्रसङ्गात् । न च साक्षादिन्द्रियसंयोगाद्यभावेऽपि संयुक्तसमवाय-संयुक्तसमवेतसमवायादीनामपि सन्निकर्षाणां सत्त्वात्तैरपि प्रत्यक्षं भवतीति चेत्, तर्हि चक्षुस्संयुक्तव्यापकत्वमपि सन्निकर्षोऽस्तु । ननु चक्षुस्संयुक्तव्यापकत्वं वह्नौ यदि सन्निकर्षः, तर्हि वह्निव्याप्यत्वज्ञानं धूमस्य आवश्यकमिति चेत्, व्यापकत्वोपयोगितया व्याप्तिज्ञानमपि सहकारितया भवतु, अतिरिक्तकल्पनापेक्षया लाघवात् । प्रभृतिपदेन संयुक्तव्यापकतावच्छेदकस्य ग्रहणम् । तेन च वह्नित्वग्रहणं भवेत् ॥ 
एतन्निराकरोति - इति चेत्, नेति । तत्र कारणमाह - निर्व्यापारेन्द्रियस्यापि = चक्षुरिन्द्रियव्यापार- रहितस्यापि पुरुषस्य स्मृत्यारूढैः = स्मृतिविषयीभूतैः श्रुतैर्वा = अथवा शब्देनोपस्थापितैर्वा भूतभाव्यादि- लिङ्गैः = भूतभविष्यद्धेतुभिः सा = अनुमितिः उदयति खलु = उत्पद्यते खलु । अतः पूर्वोक्तं न युक्तम् । भाव्यादीत्यत्र 'आदि' ना वर्तमानग्रहण, 'पर्वते धूमो दृश्यते' इति श्रवणेऽपि हि 'पर्वतो वह्निमान् ' इत्यनुमितिर्दृश्यते । एवञ्च धूमदर्शने तथोपपादनसंभवेऽपि स्मृतानां धूमादीनां संबन्धविधयानुमितिजनकत्वा- संभवात् अनुमितिरतिरिक्ता प्रमितिः । ननु तर्हि भवतु अनुव्यवसायादिवत् मानसमेवेदं ज्ञानम्, इत्यत्राह - मन इत्यादि । मनस्तु ज्ञानसामान्यकारणम् । अनुमितिस्तु ज्ञानविशेषरूपा । अतो विशेषसामग्र्यप्यावश्यकी ॥ 
किञ्च – एवं येन केन प्रकारेण संबन्धोपपादने शाब्दबोधोऽपि श्रावणप्रत्यक्षरूपस्स्यात् । श्रोत्र- समवेतवाच्यत्वरूपसंबन्धस्यार्थे सद्भावात् । श्रोत्रसमवेतः शब्दः, तद्वाच्यत्वमर्थे वर्तत इति श्रौत्रः स्या- दर्थबोध: । न चेष्टापत्तिः, श्रोत्रेन्द्रियस्य शब्दानुपूर्वीग्रहणमात्रे उपक्षीणत्वस्य स्पष्टमुपलंभात् । 'साक्षा- त्करोमि इत्यभिलापार्हापरोक्षानुभवस्यैव प्रत्यक्षरूपत्वानुभवात्, अनुमितावपि चक्षुषो धूमप्रदर्शनमात्रे उपक्षीणत्वात्, सन्निकर्षस्य सत्तयैव कार्यकारित्वात् । अनुमितौ शाब्दे च मध्ये ज्ञानस्यापेक्षितत्वाच्च तिस्रः प्रमितयः परस्परं विलक्षणा भिन्ना एषितव्याः ॥ ३८ ॥ 
तत्त्वमुक्ताकलापः 
578 
[अनुमितेरतिरिक्तत्वम् ] 
263. 
पक्षस्थं व्याप्यमादौ विदितमिह तु न व्यापकस्य प्रसक्ति: 
व्याप्तिस्तेन स्मृता स्यात् न च तत उभयोर्निश्चयः पक्षयोगे । तादृग्व्याप्यान्वितोऽसाविति मतिरपि न व्यापकं तत्र यच्छेत् 
तस्मात् तद्व्यापिपक्षान्वयनियतमतिर्नाक्षतः संस्कृतेर्वा ॥ ३९ ॥ 
अनुमितेरतिरिक्तत्वमनिवार्यमिति प्रदर्शयति – पक्षस्थमित्यादि । आदौ = प्रथमम् व्याप्यम् = साध्य- निरूपितव्याप्तिविशिष्टम् लिङ्गम् = हेतुः पक्षस्थम् = पक्षे वर्तमानम्, विधेयविशेषणमिदम्, विदितम्= गृहीतम् । ‘हेतुः पक्षवृत्तिः’, अथवा ' हेतुमान् पक्षः' इति ज्ञानं प्रथमं जायते । इदमेव 'पक्षधर्मताज्ञानम्' इत्युच्यते । इह तु = एतद्दशायां तु व्यापकस्य = हेतुव्यापकस्य, अथवा हेतुनिष्ठव्याप्तिनिरूपकस्य साध्यस्य प्रसक्तिः न = हेतुज्ञानवेलायामेव न निश्चयो भवेत् । तेन = एवं पक्षे हेतुज्ञानेन, व्याप्तिः = हेतुसाध्ययोस्संबन्धरूपा पूर्वं सपक्षे गृहीता स्मृता स्यात् = पूर्वगृहीतत्वादुद्बोधकविधया हेतुसाध्ययोस्संबन्धरूपा व्याप्तिः हेतुदर्शनेन स्मृता कदाचिद्भवेत् । दर्शनकाले सर्वत्राप्यनुमित्या भाव्यमिति निर्बन्धाभावस्सूच्यते ' स्यात् ' पदेन । स्मृतिर्हि तद्धेतोः संस्कारस्योद्बोधादेव भवेत् । अयं चादृष्टाधीनः । अतो हेतुदर्शनकाले सर्वत्रानुमितिर्भवेदेवेति न निर्बन्धः इत्यर्थः । ततः=तावन्मात्रेणापि उभयोः = हेतुसाध्ययोः पक्षयोगे= पक्षसंबन्धविषये = पक्षवृत्तित्व- विषयकः, निश्चयः न च =नैव भवति । महानसादौ पूर्वगृहीतव्याप्तिस्मरणवेलायां पक्षज्ञानस्यासंभवात्, तत्क्षणेऽनुमितेर्न प्रसक्तिरित्यर्थः । व्याप्तिस्मरणानन्तरम्, असौ = पक्षः तादृग्व्याप्यान्वितः = साध्य- निरूपितव्याप्तिविशिष्टहेतुमान् इति मतिरपि = इति ज्ञानमपि व्यापकम् = साध्यम् तत्र = पक्षे न यच्छेत् =न नियमयेत्, विशिष्टहेतुमत्ताज्ञानमात्रं न खल्वनुमितिः, न वा युगपद्ज्ञानद्वयं भवेत् । तस्मात् = एतादृश्याः महत्याः प्रक्रियायाः सत्वात् तद्व्यापिपक्षान्वयनियतमतिः = हेतुव्यापकस्य साध्यस्य पक्षवृत्तित्वविषयिणी निश्चयात्मिकानुमितिरूपा मतिः अक्षतः इन्द्रियात् न, संस्कृतेर्वा = संस्कारजन्यव्याप्तिस्मरणमात्राद्वा न=न भर्वात । अनुमितिरतिरिक्तैव प्रमितिः ॥ 
= 
ननु पक्षधर्मताज्ञानं नाम पक्षविशेष्यकहेतुप्रकारकज्ञानम् । एतत्तु 'हेतुमान् पक्षः' इति ज्ञानमेव । न तु 'हेतुः पक्षवृत्तिः' इति ज्ञानम् । अत्र हेतोर्विशेष्यत्वात् कथमिदं पक्षधर्मताज्ञानमित्युक्तम् ? 
इयं भाषा देवभाषा, देवास्सर्वे स्वशक्तितः । भवन्ति मायिनो नूनमतस्स्युः सावधानतः ॥ परोक्षप्रिया देवाः तपसा स्यात्तदर्थधीः । अत्रैव वर्तते गर्तं जागरूकस्सदा भवेत् ॥ 'न ऋते श्रान्तस्य सख्याय देवाः' (ऋ.4-33-11) इति हि भगवती श्रुतिः ॥ 
9 
पूर्वश्लोके चक्षुस्संयुक्तव्यापकत्वरूपसंबन्धादेव 'चक्षुस्संयुक्तसमवायादिसन्निकर्षजन्यजातिगुणादि- बुद्धिवत् 'वह्निनिश्चयो भवतु' इत्याशंकायाः स्पष्टोत्तरदानार्थम्, अनुमितौ कियान् प्रबन्धो वर्तत इति प्रदर्शनमेवास्य श्लोकस्य विषयः । प्रथमं पर्वते धूमं पश्यति । अनन्तरं पूर्वं महानसादौ गृहीताम् 'यत्र 
264. 
J579 
[ अनुमितेः प्रमात्वम् ] 
नायोग्य स्याक्षबाधः; स्वविषयविहतिं न क्षमेतानुमानम् 
स्वस्यैवापेक्षितत्वादनुमितिमखिलां बाधते नागमोऽपि । 
1 
बुद्धिसर: 
धूमस्तत्राग्निः' इति व्याप्तिम् 'एकसंबन्धिज्ञानमपरसंबन्धिस्मारकम्' इति रीत्या स्मरति । एतत्कालेऽपि वह्नेः पर्वतस्य च न कोऽपि संबन्धो भातुमलम् । एवं व्याप्तिस्मरणानन्तरम्, प्रकृते 'वह्निव्याप्यो धूमः पर्वते वर्तते' इति परामर्शसमयेऽपि पर्वते वह्निनिश्चयो न भवति । अन्ते एतादृशस्य वह्निव्याप्यस्य धूमस्य पर्वते सत्त्वात् 'पर्वतो वह्निमान्' इति निश्चयो भवति । प्रथमं पक्षधर्मताज्ञानम्, अनन्तरं व्याप्तिस्मृतिः, अनन्तरं तादृशव्याप्तिविशिष्टधूमवैशिष्ट्यज्ञानात् पक्षे तादृशहेतोरुपसंहाररूपः परामर्शः । अन्ते च ' पर्वतो वह्निमान्' इति निश्चयः । केवलाद्भूमदर्शनाद्वा, पूर्वं कदाचित् व्याप्तिग्रहणमात्राद्वा अनुमितिर्न भवति । किन्तु मध्ये महान् प्रबन्धो वर्तते । एवं सति 'चक्षुस्संयुक्तव्यापकत्वसन्निकर्षात् अनुमितिः प्रत्यक्षमेव भवत्विति कथनमतिबालिशभावमावेदयतीति भावः । एवं प्रतिपादनेन परार्थानुमाने पञ्चावयवानामावश्यकता प्रति- पादिता । परार्थानुमानविचारस्त्वग्रे (57) भविष्यति ॥ 
नन्वस्त्विदं सर्वम्। परं तु एकसंबन्धिज्ञानमपरसंबन्धिस्मारकमिति न्यायेन खलु धूमदर्शनं वह्निज्ञान- जनकम् । तर्हि वह्निज्ञानं स्मृतिरूपमेव कुतो न स्यात् । स्मृतिश्च न प्रमेत्यनुमितिः कथं प्रमा स्यादिति चेत्, न । व्याप्तिस्मरणवेलायां वह्निज्ञानं स्मृतिरूपमेव । न हि सैवानुमितिः । व्याप्तिर्हि 'यत्र धूमस्तत्र वह्निः' इति न व्यक्तिविषयिणी, किन्तु सामान्यविषयिणी 'यत्र धूमत्वावच्छिन्नं तत्र वह्नित्वावच्छिन्नम्' इत्येतादृशव्याप्ति- स्मरणानन्तरं पर्वतीयधूमे 'अयमपि धूमः वह्निव्याप्यः' इति व्याप्तेः प्रकृतविषये समन्वयज्ञानम्, ततः वह्निव्याप्यधूमवत्त्वात् 'पर्वतो वह्निमान्' इत्युपसंहाररूपं पर्वते वह्निविशेषज्ञानं कथं स्मृतिरूपं भवेत् ? न हि पूर्वं पर्वते वह्निः ज्ञातः । प्रत्यक्षरूपं तु न, इन्द्रियसन्निकर्षाभावात् । न शाब्दः, शब्दश्रवणाभावात् । नापि मानसम्, मनसः बाह्ये स्वातन्त्र्येणाप्रवृत्तेः । नापि स्मृतिः, पूर्वं पर्वते वह्निज्ञानाभावात् । पूर्वगृहीतवस्तुविषयकं हि ज्ञानं स्मृतिः । अतथात्वात्पर्वते वह्निज्ञानं विलक्षणम् । एतदेवानुमितिरुच्यते । अनन्तरं बाधादर्शनाच्च सा नाप्रमा । अतोऽनुमितिर्विलक्षणा प्रमा अनु = प्रत्यक्षमवलम्ब्य जाता मितिः = अनुमितिः ॥ ३९ ॥ 
अनुमितौ बाधाभावमेवोपपादयति – नायोग्यस्येत्यादिना । धूमदर्शनादिना जातं पर्वते वह्निज्ञानं अबाधितत्वेऽप्यप्रमा स्यात्, उत बाधितत्वात् । अबाधितत्वेऽप्यप्रमात्वे, भवदिष्टमपि न सिद्ध्येदित्यादिकं पूर्वमेवाभिहितम् (श्लो. 9)। द्वितीयकल्पे, किं प्रत्यक्षेण बाधः, उतानुमानेन, अथवा शब्देन, अथवा संशय- रूपत्वादप्रमात्वम्, अथवा स्मृतिरूपत्वात् ? इति विकल्प्य क्रमश उत्तरयति - अयोग्यस्य = इन्द्रियग्रहणा- योग्यस्य अक्षबाधः = प्रत्यक्षेण बाधः न = न वक्तुं शक्यः । न हि पर्वतस्थवह्निना सहेन्द्रियसन्निकर्षस्य संभवः नाप्यनुमानेनैवानुमानबाधः । कुतः ? अनुमानम् स्वविषयविहतिं = स्वाघातमेव न क्षमेत=न सहेत । स्वाघातं कश्चित् स्वयं कथं कुर्यात् । येनानुमानेनानुमानाप्रामण्यं साध्यते, तदेतदनुमानं प्रमाणं न वा ? प्रमाणत्वेऽनुमानस्य 
तत्त्वमुक्ताकलापः 
265. 
580 
निस्सन्देहप्रवृत्तेरिह निपुणधियां नाप्यसौ संशयात्मा 
वैशिष्ट्यान्न स्मृतिश्चेत्यनुमितिरुदिताऽध्यक्षवन्मानमन्यत् ॥ ४० ॥ 
[ अनुमानबाधोद्धारः ] 
सामान्यं प्राक् प्रसिद्धम्; न पुनरनुगमः सिद्धपूर्वो विशेषे 
व्याप्तिः सर्वाऽपि भग्ना, क्वचिदपि सकलव्याप्यसङ्गत्यदृष्टेः । भूयोदृष्टेर्व्यवस्था न हि भवति; तथोपाधयः स्युर्दुरूहाः 
इत्याद्याः स्वेष्टतर्कस्थिरनियमजुषां दर्शनेनैव बाध्याः ॥ ४१ ॥ 
प्रमात्वसिद्ध्या नानुमानाप्रामाण्यसिद्धिः । अस्याप्रमाणत्वे तु न तेनाप्रामाण्यसिद्धिः । अतो नानुमानेनानुमान- बाधः । आगमोऽपि=शब्दोऽपि स्वस्यैव = शब्दस्यैव अपेक्षितत्वात् = शक्तिग्रहणादौ अनुमानसाहाय्यस्या- वश्यकत्वात् अखिलाम् अनुमितिम् = अनुमितिसामान्यं न बाधते । वेदविरुद्धाम् अनुमितिम् वेदाख्यः आगमः बाधत एवेत्यतः अखिलामिति विशेषणम् ॥ 

एवम् – निपुणधियाम् = सूक्ष्ममतीनाम् इह = अनुमितिविषयविषये निस्सन्देहप्रवृत्तेः = निस्संशयं यथा तथा प्रवृत्तेः दर्शनात् असौ = अनुमितिः संशयात्मापि = संशयस्वरूपोऽपि न । धूमेन वह्नि निश्चित्य खलु प्रवर्तते । एवम् - वैशिष्ट्यात् = स्मृतिविलक्षणत्वात् स्मृतिश्च न = स्मृतिरपि न भवति । स्मृतिर्हि नियमेन गृहीतग्राहिणी, अनुमितिस्तु न तथा । पर्वते वह्नेः पूर्वमदृष्टत्वेन गृहीतग्राहित्वाभावस्यानुपदमेव प्रदर्शितत्वात् । इति=इति हेतोः अनुमितिः अध्यक्षवत् = प्रत्यक्षवदेव अन्यत् मानम् = अतिरिक्तप्रमिति- रूपा उदिता=महर्षिभिरेवाभिहिता । 'प्रत्यक्षवत्' इति निर्देशात् अनुभवरूपत्वमुच्यते शाब्दानु- मित्योः । अनुभवः खलु प्रत्यक्षः परोक्षश्चेति द्विविधः । स्मृतिभिन्नं ज्ञानं हि अनुभवपदवाच्यम् । अतोऽ नुमितिरतिरिक्तं अनुभवान्तर्गतं प्रमाणम् ॥ ४० ॥ 

केवललोकायतिकाः प्रत्यवतिष्ठन्ते । निरङ्कुशाः खल्वेते ऐहिकमात्रपरायणाः परोक्षं प्रमाणं किञ्चिदपि नाङ्गीकुर्वन्ति, ईश्वरधर्माधर्मादिसिद्धेर्भीताः – 'अपरस्परसंभूतं किमन्यत् कामहेतुकम्' इति मन्यमानाः । तेषां पूर्वपक्षं प्रथममनुवदति – सामान्यमित्यदि । सामान्यम् = अनुमानेन साध्यं यत्, तत्सामान्यम् प्राक् = पूर्वमेव महानसादौ प्रसिद्धम्=निश्चितमेव । सिद्धस्य साधनं कथम्? ननु महानसे हि वह्निः सिद्धः, न तु पर्वते । अतः पर्वतेऽसिद्धः वह्निविशेषः प्रकृते सिसाधयिषितः इति चेत्, तत्राह - न पुनरित्यादि । विशेषे पुनः = पर्वतीयवह्निरूपे विशेषे पुनः अनुगमः = व्याप्तिः न सिद्धपूर्वः पूर्वं न सिद्धः । न हि 'यत्र पर्वतीयधूमः, तत्र पर्वतीयवह्निः' इति व्याप्तिः पूर्वं गृहीता, किन्तु सामान्यरूपेणैव 'यत्र धूमः, तत्राग्निः' इति । वस्तुतस्तु व्याप्तिरेव दुरुपपादा, यतः क्वचिदपि = कुत्रापि सकलव्याप्यसंगत्यदृष्टेः = सकलानां व्याप्यानाम् = हेतूनाम् संगतेः=व्यापकेन साकं संबन्धस्य अदृष्टेः = अदर्शनात् = दर्शनासंभवात् । न हि जगति विद्यमानास्सर्वेऽपि वह्निधूमाः दृष्टाः । अतः सर्वापि व्याप्तिः = व्याप्तिसामान्यमेव भग्ना = ध्वस्ता । किञ्च व्याप्तिग्रहणोऽपायोऽपि सुदुर्वचः । भूयोदर्शनेन व्याप्तिर्गृह्यत इति चेत्, भूयोदृष्टेः = भूयोदर्शनेन व्यवस्था=व्याप्तिग्रहणव्यवस्था न 

581 

[ व्यभिचारशङ्काविधूननप्रकारः ] 

266. 

दृष्टेऽतीचारशङ्का न भवति; यदि सा क्वापि देशान्तरादौ 
बुद्धिसर: 
सिद्धा तत्रानुमानस्थितिरथ न, तदा क्वातिशङ्कावकाश: ? । 

हि भवति=नैव भवत्येव । भूयोदर्शनं नाम किम् ? भूयसां दर्शनानां समाहारो वा, भूयः पुनः पुनः दर्शनं वा, भूयस्सु अधिकरणेषु दर्शनं वा । 'विमतं लोहलेख्यं पार्थिवत्वात्' इति प्रयोगे, यत्र यत्र पार्थिवत्वं तत्र सर्वत्र लोहलेख्यत्वम् = लोहेन कीलादिना लेख्यत्वं दृश्यत एव, वज्रमणिव्यतिरिक्ते । एवं भूयसां दर्शनानां सत्त्वेऽपि वज्रमणौ लोहलेख्यत्वं नास्त्येव । एवं भूयस्सु अधिकरणेषु दर्शनमिति पक्षे अधिकरणस्य भूयस्त्वं लभ्यते, न तु व्याप्यव्यापकयोः अनेकत्वम्, एवं सति एकव्यक्तिसाध्यकस्थले 'एतद्रूपवान् एतद्रसात्' इत्याद्यनुमितिर्न स्यात् । पुनःपुनर्दर्शनमित्यर्थे एतद्दोषपरिहारेऽपि सकृद्दर्शनेनापि व्याप्तेर्ग्रहणस्य वक्ष्यमाणत्वात् (श्लो. 47 ) विरोधः । अतः भूयोदर्शनतः व्याप्तिव्यवस्था दुर्वचा । तथा = एवमेव दुरूहाः = अल्पप्रज्ञैर्मानवैः ऊहितुमशक्याः उपाधयः स्युः । उपाधिशङ्काया अपि व्याप्तिनिश्चयविरोधित्वं वक्ष्यते । व्याप्तेः निरुपाधिक- संबन्धरूपत्वात् अतीन्द्रियाणामप्युपाधीनां संभवात्, कथं निश्चयः ? तथैवास्फालयन्ति भुजम् - 'विशेषेऽनुगमा- भावात् सामान्ये सिद्धसाधनात् । अनुमाभङ्गपङ्केऽस्मिन् निमग्ना वादिदन्तिनः । ' इति ॥ 
उत्तरमाह - इत्याद्याः आक्षेपाः स्वेष्टतर्कस्थिरनियमजुषाम् = स्वस्वाभिमतानां तर्काणामपेक्षणीयाः ये स्थिरा नियमाः, तादृशनियममङ्गीकर्तॄणां वादिनाम् दर्शनेनैव = अनुभवेनैव बाध्या भवन्ति । तथा च स्वानुभवविरोधः, स्ववचनविरोधः, स्वपक्षासिद्धिश्चेति अनुमानप्रामाण्यसिद्धिर्निष्ठत्यूहा । 'अनुमानमप्रमाणम्' इति पक्षस्यासिद्धौ हि तत्प्रामाण्यसिद्धिः स्वयंसिद्धा भवति । एवमनुमानाप्रामाण्यसाधकहेतावप्रयोजकशङ्कायां तत्परिहारायानुकूलस्तर्को वक्तव्यः । तर्के हि आपाद्यापादकर्योर्व्याप्तिरावश्यकी । आपाद्यापादकयोर्व्याप्तिर्हि तर्कस्य प्रधानमङ्गं वक्ष्यते (श्लो.60) । 'यदि वह्निर्न स्यात्, तर्हि धूमोऽपि न स्यात्' इति तर्को यदि वक्तव्यः, तर्हि वह्न्यभावधूमाभावयोर्व्याप्तिरावश्यकी । व्याप्त्यभावे कथं तथापादनम् । अतो व्याप्तिं निराचिकीर्षुणा प्रथमं व्याप्तिरङ्गीकार्यैवति स्वानुभववचनविरोधादिकम् अपरिहार्यमिति वैतण्डिकास्ते भवेयुः । ननु प्रतिबन्देरनुत्तरत्वात्, उत्तरमुच्यतां समीचीनम्- 
महातार्किकसिंहोऽयम् उत्तरं वक्त्यनूपदम् । विस्तरेणैव किञ्चित्त्वं सावधानमिहास्यताम् ॥ ४१ ॥ 

भो ? ॥ 
व्याप्तिग्रहणप्रकारं विस्तरेणोपपिपादयिषुः प्रथमं भूयोदृष्टेर्व्यवस्था न भवती' त्यनेनोक्ताया व्यभिचार- शङ्काया विधूननप्रकारमाह - दृष्ट इत्यादि । भूयोदर्शनतो व्याप्तिग्रहो न संभवति, व्याप्यव्यापकस्थलाना- मनन्तत्वेन यत्र कुत्रचित् व्यभिचारशङ्कायास्संभवादित्यत्र, किं दृष्टे - असकृत्परिचिते वह्निधूमादौ व्यभिचारः शंक्यते, उतादृष्टे देशान्तरादौ तथा स्यादिति शंक्यते ? असकृद् दृष्टे विषये अतीचारशङ्का = व्यभिचार- शङ्का न भवति = न भवितुमर्हति । 'न हि दृष्टेऽनुपपन्नं नाम' इति न्यायात् । असकृदनुभूतेऽपि विषये व्यभिचारशङ्का कस्यचिद्भवेच्चेत्, स एव 'संशयात्मा विनश्यति' इति न्यायस्य प्रथमं निदर्शनम् ॥ 
तत्त्वमुक्ताकलापः 
582 
व्याघातान्ता तु शङ्का न पुनरुदयति स्वप्रवृत्त्यादिभङ्गात् 
यावच्छ्ङ्कं च तर्कप्रसृतिरिह ततो नानवस्थादिदोषः ॥ ४२॥ 
उत्तरं तूच्यतां ब्रह्मन्! मा शप त्वं मुधाग्रहात् । नैतद्विभीषिकाभीता वयं सुदृढचेतसः ॥ समाश्वसिहि ब्रह्मर्षे! न शपामः स्वयंहतम् । भुङ्गे किल भवान्नित्यम् कथमेतद्विचार्यताम् ॥ कोऽयं प्रश्नो महाबुद्धे ! यथा त्वं हि तथा वयम् । जानाम्येतत्तु किन्त्वत्र प्रवृत्तिः कथमुच्यताम् ॥ 
अनिष्टनिवर्तनायेष्टप्राप्तये वा प्रवृत्तिर्भवति । पुरतः स्थितस्यान्नस्य क्षुण्णिवर्तकत्वं तृप्तिसाधनत्वं वा कथं त्वयाऽवगतम् । प्रतिदिनमनुभवादिति चेत्, पूर्वं तथात्वेऽपि, अद्य तथात्वं न स्यादित्याक्षेपे किं समाधानं पश्यति भवान् । एवं निष्कर्षाभावे भोजने प्रवृत्तेर्विरतौ, संशयात्मा भोजनाभावाद्विनश्येदेव यः कश्चिदपि ॥ 
ह्यो दृष्टं तृप्तिहेतुत्वं स्मृत्वा भुङ्गेऽद्य मानवः । अत्रैव सिद्धं प्रामाण्यमनुमानस्य पश्यतु ॥ 
अत एव सम्यगुक्तम्- 'अनुमानमप्रमाणमिति वदन्तश्चार्वाकवराका हन्त निराहारा म्रियेरन्' इति । ननु भोः! वयं हि आकस्मिकतावादश्वासाः कदापि निराहारा न म्रियेमहि । अनुमानाश्वासेन त्वया व्याप्तिग्रहः कथमित्युच्यताम् । भूयोदर्शनत इत्यादिकं तु दूरतो निरस्तम् । अये मेधाविन्! प्रथमं दूषणमुद्धरामः, व्याप्तिग्रहोपायमपि अग्रे (श्लो. 47 ) प्रदर्शयामः । समाश्वसिहि तावत् । एवं भोजनप्रवृत्त्यैव देशान्तरविचारोऽपि समाहितप्राय एव । न तावन्मात्रम् - यदि देशान्तरादौ क्वापि = सा व्यभिचारशङ्का देशान्तरादौ कापि स्यादिति यदि, तर्हि तत्र=देशान्तरविषय एव अनुमानस्थितिः = अनुमानस्य सत्ता सिद्धा । देशान्तरं न हि प्रत्यक्षसिद्धम् । 'अत्रैवं दर्शनेऽपि क्वापि नारिकेलद्वीपादावन्यथा स्यात्' इति वदता हि देशान्तरानुमान- मङ्गीकृतमेव । न हि देशान्तरं प्रत्यक्षसिद्धम् । नानुमानेन वदाम भोः ! जनश्रुत्यैव ज्ञास्यामो देशान्तरमिति चेत्, शब्दस्य बोधनशक्तिरनुमानमूलैवेत्यसकृदुक्तम् । वक्ष्यामश्च पुनरप्यग्रे (ले. 72 ) । अथ न= यदि देशान्तरमेव न सिद्धम्, तर्हि अतिशङ्कावकाशः = व्यभिचारशङ्कायाः प्रसक्तिः क्व ? जिज्ञासयैव पृच्छामः। असर्वज्ञदुर्विज्ञेयत्वात् कथं व्यभिचारशङ्कानिराससंभव इति चेत्, ऋजुमतेः प्रवृत्तिस्सहजैव । किञ्चिद्वक्र- बुद्धेरपि - शङ्का = व्यभिचारशङ्का व्याघातान्ता = विरुद्धदर्शनपर्यन्तैव । ' वह्निमन्तरापि धूमः स्यात्' इति व्यभिचारशङ्का हि स्वानुभवविरुद्धा हि । स्वानुभव एव दृढीकरणीयः इत्येव जिज्ञासामि भोः ! 'यदि वह्निमन्तरा धूमः स्यात्, तर्हि कारणमन्तरापि कार्यं स्यात्' इति प्रतितर्केण बुद्धिर्दृढीक्रियताम् भोः ! व्यामोहयसि पुनरपि माम् । 
कार्यकारणभावोऽपि व्याप्तिग्रहणमूलतः । भवेत्, तत्राप्येवमेव भवेदन्योन्यसंश्रयः ॥ 
कार्यकारणभावादिः प्रागेवासाधि विस्तरात् । पुनः पुनः पेषणं हि पिष्टस्य कति वा भवेत् ॥ 
ननु बुद्धिर्नास्मदधीना । पुनरपि शङ्का भवेच्चेत् किं कर्तव्यमिति चेत्, व्याघातान्ता तु शङ्का पुनर्न उदयति = उदियात्, कुतः – स्वप्रवृत्त्यादिभङ्गात् = य एवं पृच्छति, स किञ्चित्, कदाचित् करोत्येव । 
267. 
583 
[उपाधिलक्षणं तद्विधूननप्रकारश्च ] 
व्याप्यत्वं यस्य यत्र स्फुरति सहचरे, सोऽस्य हेतोरुपाधिः 
साध्यव्यापी समोऽयं समगणि निपुणैः साधनाव्यापकश्च । 
बुद्धिसर: 
अन्ततो भोजनादौ । अतः स्वस्वानुभव एवान्ते शरणीकर्तव्यः । अन्ततस्तूक्तमेवानुमानप्रामाण्यानङ्गीकारे चार्वाकवराका निराहारा म्रियेरन्नित्यादि । अन्ततः - 
शरणीक्रियतां वत्स! भगवान् भक्तवत्सलः । सर्वभूतसुहृच्छ्रेष्ठः सर्वभूतगुहाशयः ॥ 
- 
= 
परोक्षे तु विषये - यावच्छङ्कम् = संशयो यावत्पर्यन्तं तिष्ठेत्, तावत्पर्यन्तम् तर्कप्रसृतिः तर्कस्यापेक्षा दुस्त्यजैव । अतः एवमन्ते शङ्कानिवृत्त्या पुनस्तर्कापेक्षाया क्षये, अनवस्थादिदोषः न = नैव भवति । पर्वते धूमेन वह्नेस्साधने प्रसक्ते, अप्रयोजकशङ्कायां, कार्यकारणभावमूलकस्तर्कः प्रदर्शनीयः । कार्यकारणभावेऽपि व्याप्तेरावश्यकत्वात्, पुनस्तत्राप्यप्रयोजकशङ्कायामापादितायां पुनस्तत्रापि प्रवृत्त्यनुपपत्ति- रूपस्तर्कः प्रदर्शनीयः । पुनरत्रापि कार्यकारणभावोऽवर्जनीयः । एवं कार्यकारणभावपरंपरापाते ह्यनवस्था दुस्त्यजेति शङ्कायाम्, आत्मसाक्षिके स्वानुभवे पर्यवसानात्, पुनस्तत्र शङ्काया न संभवः । तावत्पर्यन्तं तु कुशलमतीनां तर्कान्वेषणमवर्जनीयम् । इदमेव शास्त्रमुच्यते । अत एव प्रवृत्तम्- 'शास्त्रज्ञानं बहुलेशं बुद्धेश्चलनकारणम् । उपदेशाद्धरिं बुद्धा विरमेत्सर्वकर्मसु ।' इति ॥ 
परं त्वस्मिन्ननाश्वासः सहजो बुद्धिजीविनाम् । 'उद्धरेदात्मनात्मानम्' एतदेवान्तिमं मतम् ॥ 
पिपासितः कश्चिज्जलमन्विष्यन् दूराज्जलं पश्यन्, तदादातुं यदेच्छति, तदैव पूर्वानुभूतमरीचिका- जलप्रतारणमनुस्मरन्, कथं चित्तत्रागतपुरुषवचनं यदा शृणोति, तदा तदीयाप्ततां यदि सन्देग्धि, तदा धैर्येण तदुपसर्पन्, जलं पश्यन्, स्पृशन्, पिबन्, मज्जन्, निवृत्तपिपासश्शीतलितचित्तश्च भवति, न पुनस्तस्य तत्र शङ्काङ्कुरोन्मेषावकाश इति तावद्दूरा पुरुषबुद्धिरित्यनिवार्योऽयं संशये सति विचारस्तर्कश्चेति ॥ ४२ ॥ 
 
