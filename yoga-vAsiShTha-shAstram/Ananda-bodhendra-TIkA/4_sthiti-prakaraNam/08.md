+++
title = "०८"

+++
अष्टमः सर्गः ८  
  
श्रीवसिष्थ उवाच ।  
  
इति चित्तविलासेन चिरमुत्प्रेक्षितैः प्रियैः ।  
प्रणयैर्भार्गवस्यासीत्तुष्टये सुसमागमः ॥ १ ॥  
  
विविधस्वर्गभोगान्ते पतितस्यात्र भूरिशः ।  
जन्मानि वासनायोगात्तापसत्त्वं च कीर्त्यते ॥ १ ॥  
  
उत्प्रेक्षितैः कल्पितैः ॥ १ ॥  
  
मन्दारमालाकलया विबुधासवमत्तया ।  
तदा तेन तया सार्धं द्वितीयेनामलेन्दुना ॥ २ ॥  
  
मन्दारमालाः आकलयति सर्वतो धारयतीति तथोक्तया । मन्दारमालालकया इति   
पाठः स्पष्टः । विबुधासवममृतं देवभोग्यमासवान्तरं वा ॥ २ ॥  
  
विहृतं मत्तहंसासु हेमपङ्कजिनीषु च ।  
तटीष्वमरवाहिन्याः सह चारणकिन्नरैः ॥ ३ ॥  
  
अमरवाहिन्या मन्दाकिन्याः ॥ ३ ॥  
  
पीतमिन्दुदलस्यन्दैर्देवैः सह रसायनम् ।  
पारिजातलताजालनिलयेषु विलासिना ॥ ४ ॥  
  
इन्दुदलानां चन्द्रकलानां स्यन्दैर्निष्यन्दरूपैश्चन्द्रकलारब्धशरीरैरिति   
यावत् । लताजालनिलयेषु कुञ्जेषु ॥ ४ ॥  
  
चारुचैत्ररथोद्यानलतालोलासुदोलया ।  
चिरं विलसितं व्यग्रैः सह विद्याधरीगणैः ॥ ५ ॥  
  
लताकल्पितया लीलार्थया सुदोलया विलसितं क्रीडितम् ॥ ५ ॥  
  
नन्दनोपवनाभोगो मन्दरेणेव वारिधिः ।  
भृशमालोड्यतां नीतः प्रथमैः सह शाम्भवैः ॥ ६ ॥  
  
शाम्भवैः शिवानुचरैः प्रमथैः सह आलोड्यतां परिभ्रान्तताम् ॥ ६ ॥  
  
बालहेमलताजालजटालासु नदीषु च ।  
भ्रान्तमुन्मत्तनागेन मैरवीष्वब्जिनीष्विव ॥ ७ ॥  
  
उन्मत्तनागेन मत्तगजेन । मैरवीषु मेरुसम्बन्धिनीषु भूमिषु ॥ ७ ॥  
  
कैलासवनकुञ्जेषु तया सह विलासिना ।  
हरेन्दुधवला रात्र्यः क्षिपिता गणगीतिभिः ॥ ८ ॥  
  
हरस्येन्दुना चूडामणिना कृष्णपक्षेऽपि धवलाः । क्षिपिताः क्षिप्ताः ।   
अतिवाहिता इति यावत् । इट् छन्दसः ॥ ८ ॥  
  
गन्धमादनशैलस्य विश्रम्योपरि सानुषु ।  
सा तेन कनकाम्भोजैरापादमभिमण्डिता ॥ ९ ॥  
  
सा वधुः ॥ ९ ॥  
  
लोकालोकतटान्तेषु विचित्राश्चर्यहारिषु ।  
क्रीडितं कृतहासेन राम तेन तया सह ॥ १० ॥  
  
लोकालोको भूप्रान्तपर्वतः प्रसिद्धः ॥ १० ॥  
  
मन्दरान्तरकच्छेषु सार्धं हरिणशावकैः ।  
अवसत्स समाः षष्टिं कल्पितामरमन्दिरे ॥ ११ ॥  
  
कच्छेषु जलप्रायशिशिरदेशेषु । हरिणशावकैर्मृगपोतैः । षष्टिं समाः   
संवत्सरान् ॥ ११ ॥  
  
क्षीरार्णवतटीष्वस्य वनितासहचारिणः ।  
क्षीणं कृतयुगादर्धं श्वेतद्वीपजनैः सह ॥ १२ ॥  
  
गन्धर्वनगरोद्यानलीलाविरचनैरसौ ।  
स्रष्टानन्तजगत्सृष्टेः कालस्यानुकृतिं गतः ॥ १३ ॥  
  
मनोरथमात्रेण शुक्र एव सर्वजगत्सृष्टेः क्रमेण स्रष्टा सन्   
कालस्यानुकृतिं साम्यं गतः प्रापेत्यर्थः ॥ १३ ॥  
  
अथावसदसौ शुक्रः पुरन्दरपुरे पुनः ।  
सुखं चतुर्युगान्यष्टौ हरिणेक्षणया सह ॥ १४ ॥  
  
पुण्यक्षयानुसन्धानात्ततश्चावनिमण्डले ।  
तयैव सह मानिन्या पपातोपहताकृतिः ॥ १५ ॥  
  
उपहता पतनप्रतिसन्धानभयाद्गलिता आकृतिर्दिव्यशरीरं यस्य ॥ १५ ॥  
  
परालूनसमस्ताङ्गो हृतस्यन्दननन्दनः ।  
चिन्तापरवशो ध्वस्तः समितीव हतो भटः ॥ १६ ॥  
  
परालूनानि द्रवीभावेन विच्छिन्नानि समस्ताङ्गानि यस्य । हृते   
देवैर्बलाद्गृहीते स्यन्दनं विमानं नन्दनं वनं   
वासोलङ्काराद्युपभोगानन्दसाधनं च यस्य । ध्वस्तः अधःपतितः । समिति   
युद्धे ॥ १६ ॥  
  
पतितस्यावनौ तस्य चिन्तया सह दीर्घया ।  
शरीरं शतधा जातं शिलापातीव निर्झरः ॥ १७ ॥  
  
शरीरं द्रवीभूतस्वरूपम् ॥ १७ ॥  
  
संशीर्णयोर्देहकयोश्चित्तके व्यसनाविले ।  
विचेरतुस्तयोर्व्योम्नि निर्नीडौ विहगौ यथा ॥ १८ ॥  
  
चित्तके लिङ्गशरीरे द्वे । व्यसनेन दुःखेन आविले अस्वच्छे ॥ १८ ॥  
  
तत्राविविशतुश्चान्द्रं ते चित्ते रश्मिजालकम् ।  
प्रालेयतामुपेत्याशु शालितामथ जग्मतुः ॥ १९ ॥  
  
तत्र व्योम्नि । आविविशतुः प्रविष्टे । प्रालेयतां हिमजलताम् ॥ १९ ॥  
  
शालींस्तान्भुक्तवान्पक्वान्दशार्णेषु द्विजोत्तमः ।  
स शुक्रः शुक्रतामेत्य तद्भार्यातनयोऽभवत् ॥ २० ॥  
  
दशार्णेषु देशविशेषेषु । शुक्रतां रेतस्ताम् ॥ २० ॥  
  
ततो मुनीनां संसर्गात्तपस्युग्रे व्यवस्थितः ।  
अवसन्मेरुगहने मन्वन्तरमनिन्दितः ॥ २१ ॥  
  
मेरुगहने इलावृतादिवर्षे ॥ २१ ॥  
  
तत्र तस्य समुत्पन्नो मृग्याः पुत्रो नराकृतिः ।  
तत्स्नेहेन परं मोहं पुनरप्याययौ क्षणात् ॥ २२ ॥  
  
मृग्या इति अर्थात्साप्सराः शापान्मृगी सम्पन्नेति गम्यते ॥ २२ ॥  
  
पुत्रस्यास्य धनं मेऽस्तु गुणाश्चायुश्च शाश्वतम् ।  
इत्यनारतचिन्ताभिर्जहौ सत्यामवस्थितिम् ॥ २३ ॥  
  
सत्यां श्रुत्यादिप्रमाणनियन्त्रितामवस्थितिं तपोध्यानदानादिनिष्ठां जहौ   
॥ २३ ॥  
  
धर्मचिन्तापरिभ्रंशात्पुत्रार्थं भोगचिन्तया ।  
क्षीणायुषं तमहरन्मृत्युः सर्प इवानिलम् ॥ २४ ॥  
  
अहरत् अग्रसत् ॥ २४ ॥  
  
भोगैकचिन्तया सार्धं सममुत्क्रान्तचेतनः ।  
प्राप्य मद्रेशपुत्रत्वमासीन्मद्रमहीपतिः ॥ २५ ॥  
  
मद्रेशो मद्रराजस्तस्य पुत्रत्वं प्राक्तनब्राह्मण्यापेक्षया निकृष्टां   
क्षात्रयोनिमित्याशयः ॥ २५ ॥  
  
मद्रदेशे चिरं कृत्वा राज्यमुत्सन्नशात्रवम् ।  
जरामभ्याजगामात्र हिमाशनिरिवाम्बुजम् ॥ २६ ॥  
  
अभ्याजगाम प्राप ॥ २६ ॥  
  
मद्रराजतनुं चारुं तपोवासनया सह ।  
तत्याज तेन जातोऽसौ तपस्वी तापसात्मजः ॥ २७ ॥  
  
तपोवासनया वानप्रस्थधर्मसञ्चिन्तयेत्यर्थाद्गम्यते ॥ २७ ॥  
  
समङ्गाया महानद्यास्तटमासाद्य तापसः ।  
तपस्तेपे महाबुद्धिः स राम विगतज्वरः ॥ २८ ॥  
  
विगतज्वरः शान्त्यादिनिरस्तरागादिसन्तापः ॥ २८ ॥  
  
विविधजन्मदशां विविधाशयः   
समनुभूय शरीरपरम्पराः ।  
सुखमतिष्ठदसौ भृगुनन्दनो  
वरनदीसुतटे दृढवृक्षवत् ॥ २९ ॥  
  
असौ प्रागुक्तो भृगुनन्दनः शुक्रो विविधाशयो नानाविधवासनावासितः   
संस्तत्तदनुसारिणीं विविधजन्मदशां प्राप्य शरीरपरम्पराः   
सम्यगनुभूय दैवाद्वैराग्यादिसाधनसम्प्राप्या सुखं निर्विक्षेपं यथा   
स्यात्तथा वरनद्याः समङ्गायाः सुतटे   
दृढवृक्षवच्छेदनभेदनादिविक्षेपसहस्रेऽप्यचञ्चलवृत्तिरतिष्ठदित्य  
र्थः ॥ २९ ॥  
  
इत्यार्षे श्रीवासिष्ठमहारामायणे वा० मो० स्थितिप्रकरणे   
भार्गवोपाख्याने शुक्रविविधजन्मानुभवो नामाष्टमः सर्गः ॥ ८ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
शुक्रविविधजन्मानुभवो नामाष्टमः सर्गः ॥ ८ ॥  
  
  