+++
title = "२१"

+++
एकविंशः सर्गः २१   
  
श्रीराम उवाच ।  
  
भगवन्सर्वधर्मज्ञ संशयो यो महानयम् ।  
हृदि व्यावर्तते लोलः कल्लोल इव सागरे ॥ १ ॥  
  
विशुद्धे कल्पकाभावान्मनःकॢप्तिर्न युज्यते ।  
अविशुद्धे मनःसिद्धेर्नानामतविकल्पनाः ॥ १ ॥  
  
यदतुच्छमनायासमनुपाधि गतभ्रमम् । यत्नात्तदनुसन्धानं कुर्विति   
गुरुणोक्तो रामः स्वबुद्धिकौशलेन तदनुसन्धाय तत्र   
मनःकल्पनायोग्यतामपश्यन्प्रागुक्तायां तत्र   
मनःकल्पनायामाश्वासमलभमानोऽर्धविकासितमतिः प्रष्टुकामो   
गुरुमभिमुखीकृत्य संशयं दर्शयति - भगवन्निति । सर्वधर्मज्ञेति   
शिष्याशयपरिज्ञानकौशलद्योतनाय विशेषणम् ॥ १ ॥  
  
दिक्कालाद्यनवच्छिन्ने तते नित्ये निरामये ।  
म्लाना संविन्मनोनाम्नी कुतः केयमुपस्थिता ॥ २ ॥  
  
दिक्कृतपरिच्छेदाभावात्तते कालकृतपरिच्छेदाभावान्नित्ये   
आदिपदोपात्तवस्तुकृतपरिच्छेदविरहान्निरामये । म्लाना विषयाकारकलुषा ।   
कुत इति कारणासम्भवः केति स्वरूपासम्भवः इयमित्यपरोक्षता च मनसो   
दर्शिता ॥ २ ॥  
  
यस्मादन्यन्न नामास्ति न भूतं न भविष्यति ।  
कुतः कीदृक्कथं तत्र कलङ्कस्तस्य विद्यते ॥ ३ ॥  
  
यद्यविद्याकलङ्कवशादिति ब्रूयुस्तत्राप्याह [ब्रूयाः इति पाठः] ##-  
कलङ्कसद्भावो न सम्भावित इत्यर्थः ॥ ३ ॥  
  
श्रीवसिष्ठ उवाच ।  
  
साधु राम त्वया प्रोक्तं जाता ते मोक्षभागिनी ।  
मतिरुत्तमनिष्यन्दा नन्दनस्येव मञ्जरी ॥ ४ ॥  
  
एवं पृष्टो वसिष्ठो वस्तुपरिचयचमत्कारि रामबुद्धिकौशलं प्रथमं   
प्रशंसति - साध्विति । उत्तमो मकरन्दनिष्यन्द इव वस्त्वनुभवचमत्कारो   
यस्याः ॥ ४ ॥  
  
पूर्वापरविचारार्थतत्परेयं मतिस्तव ।  
सम्प्राप्स्यसि पदं प्रोच्चैर्यत्प्राप्तं शङ्करादिभिः ॥ ५ ॥  
  
प्रश्नस्यास्य तु हे राम न कालस्तव सम्प्रति ।  
सिद्धान्तः कथ्यते यत्र तत्रायं प्रश्न उच्यते ॥ ६ ॥  
  
शुद्धे चिदात्मन्यविद्याकलङ्को न युक्त इति प्रश्नः   
शुद्धात्मानमनुभूतवतः शोभेत । नच तं प्रति वयं मनो निरूपयामो   
येन स तथा पृच्छेत् । यस्तु शुद्धं नानुभूतवान् विद्वांसमेवात्मानं   
मन्यमानस्तेन स्वानुभवविरुद्धा आत्मनः शुद्धिरेव कथमिति   
शङ्कितव्यं नत्वनुभवविरुद्धां शुद्धिमभ्युपगम्य शुद्धे मालिन्यं   
कथमिति नाज्ञोपदेशकाले विज्ञवत्प्रश्नावसर इत्याशयेनाह -   
प्रश्नस्येति । यत्र निर्वाणप्रकरणे तवात्मदर्शनसमाधिप्रतिष्ठानन्तरं   
सिद्धान्तोऽनुभवारूढ एवार्थो मया स्वानुभवसंवादाय कथ्यते तत्रायं   
प्रश्न उच्यते । समाधीयत इत्यर्थः ॥ ६ ॥  
  
सिद्धान्तकाले भवता प्रष्टव्योऽहमिदं परम् ।  
करामलकवत्तेन सिद्धान्तस्ते भविष्यति ॥ ७ ॥  
  
वक्ष्यामि नवेत्यनाश्वासे पुनर्वा अहं प्रष्टव्य इत्याह - सिद्धान्तकाले इति   
। तेन प्रश्नेन मया समाहितेन सिद्धान्तः अनुभवारूढतत्त्व आत्मा भविष्यति   
॥ ७ ॥  
  
सिद्धान्तकाले प्रश्नोक्तिरेषा तव विराजते ।  
प्रावृषीव हि केकोक्तिर्युक्ता शरदि हंसगीः ॥ ८ ॥  
  
शरदि तु हंसगीर्युक्ता नतु केकोक्तिस्तद्वदज्ञानुरूप एव प्रश्नो युक्तः ।   
सर्वेषां श्रोतॄणामद्याप्यात्मतत्त्वप्रतिबोधानुदयादिति भावः ॥ ८ ॥  
  
सहजो नीलिमा व्योम्नि शोभते प्रावृषः क्षये ।  
प्रावृषि त्वतनूदग्रपयोदपटलोत्थितः ॥ ९ ॥  
  
साम्प्रतं त्वयं प्रश्नः प्रावृषि नभसः सहजनीलिमवर्णनवदित्याह ##-  
  
अयं प्रकृत आरब्धो मनोनिर्णय उत्तमः ।  
यद्वशाज्जनताजन्म तदाकर्णय सुव्रत ॥ १० ॥  
  
एवं समाधाय प्रस्तुतश्रवणे राममनुकूलयति - अयमिति ॥ १० ॥  
  
एवं प्रकृतिरूपेयं मनोमननधर्मिणी ।  
कर्मेति राम निर्णीतं सर्वैरेव मुमुक्षुभिः ॥ ११ ॥  
  
एवं प्रागुक्तदिशा मालिन्यस्याज्ञानुभवसिद्धत्वात्तदुपहिता इयं चित्   
व्याक्रियमाणा प्रकृतिरूपा भवति । मननधर्मिणी सती मनो भवति । पश्यन्ती   
चक्षुर्भवति । शृण्वन्ती श्रोत्रम् । पश्यंश्चक्षुः शृण्वन् श्रोत्रं   
मन्वानो मनः इत्यादिश्रुतेः । एवं कर्मेन्द्रियभावापन्ना व्यापारेण   
धर्माधर्माख्यकर्मापि स्वयमेव भवतीति मुमुक्षुभिः   
श्रुत्यादिप्रमाणैर्निर्णीतमित्यर्थः ॥ ११ ॥  
  
शृणु दर्शनभेदेन तन्नामाभिमताकृतिम् ।  
वाग्मिनां वदतां यातं चित्राभिः शास्त्रदृष्टिभिः ॥ १२ ॥  
  
बहुभिर्वादिभिः स्वस्वाभिमतनामरूपाकारेणान्यथाप्युत्प्रेक्ष्यमाणं   
तदेवेत्याह - शृण्विति ॥ १२ ॥  
  
यं यं भावमुपादत्ते मनो मननचञ्चलम् ।  
तत्तामेति घनामोदमन्तःस्थः पवनो यथा ॥ १३ ॥  
  
तर्हि एकमूलत्वे कुतस्तेषां सिद्धान्तभेद इति शङ्कापरिहारव्याजेन कर्मेति   
निर्णीतमिति यदुक्तं तद्दर्शयति - यं यमित्यादिना । यं यं भावं   
यादृशयादृशवासनोद्भवम् । यथा   
सुरभिपूत्युग्रनिर्हार्यादिनानागन्धवत्कुसुमान्तःस्थः   
पवनस्तद्गन्धात्मकतामेति तद्वत् ॥ १३ ॥  
  
ततस्तमेव निर्णीय तमेव च विकल्पयन् ।  
अन्तःस्थया रञ्जनया रञ्जयन्स्वामहङ्कृतिम् ॥ १४ ॥  
  
तं स्वस्ववासनाकल्पितमेव युक्तिभिर्निर्णीय रञ्जनया स्वकल्पितार्थे   
स्वीयतारागेण स्वामहङ्कृतिं रञ्जयंस्तद्भावमिवापादयन् ॥ १४ ॥  
  
तन्निश्चयमुपादाय तत्रैव रसमृच्छति ।  
यन्मयत्वं शरीरे तु ततो बुद्धीन्द्रियेषु च ॥ १५ ॥  
  
रसं पुनःपुनरास्वादनचमत्कारम् । विषयिणां विषयास्वादरसेऽप्येषैव   
गतिरित्याशयेन तदनुरूपदेहधारणामाह - यन्मयत्वमिति ॥ १५ ॥  
  
यन्मयं हि मनो राम देहस्तदनु तद्वशः ।  
तत्तामायाति गन्धान्तः पवनो गन्धतामिव ॥ १६ ॥  
  
गन्धान्तः गन्धवद्द्रव्यान्तः प्रविष्टः पवनस्तद्गन्धरूपतामिव ॥ १६ ॥  
  
बुद्धीन्द्रियेषु वल्गत्सु कर्मेन्द्रियगणस्ततः ।  
स्फुरति स्वत एवोर्वी रजोलोल इवानिले ॥ १७ ॥  
  
मनोनुसारिदेहधारणे तत्र ज्ञानेन्द्रियाविर्भावे   
तत्पर्यालोचितविषयप्राप्तिहेतुक्रियानिमित्तकर्मेन्द्रियप्रादुर्भाव इत्याह -   
बुद्धिन्द्रियेष्विति । वल्गत्सु आविर्भूय स्वस्वविषये वल्गत्सु । रजोलोले अनिले वल्गति   
तदन्तर्गतरजोरूपा उर्वीव ॥ १७ ॥  
  
कर्मेन्द्रियगणे क्षुब्धे स्वशक्तिं प्रणयत्यलम् ।  
कर्म निष्पद्यते स्फारं पांसुजालमिवानिले ॥ १८ ॥  
  
स्वशक्तिं क्रियाशक्तिम् । प्रणयति प्रकटयति ॥ १८ ॥  
  
एवं हि मनसः कर्म कर्मबीजं मनः स्मृतम् ।  
अभिन्नैव तयोः सत्ता यथा कुसुमगन्धयोः ॥ १९ ॥  
  
उपपादितक्रमां मनसः कर्मरूपताप्राप्तिमुपसंहरन् कर्ममनसोः   
परस्परबीजतामभिन्नसत्तां चाह - एवमिति ॥ १९ ॥  
  
यादृशं भावमादत्ते दृढाभ्यासवशान्मनः ।  
तथा स्पन्दाख्यकर्माख्यप्रथाशाखा विमुञ्चति ॥ २० ॥  
  
एवं वासनाकर्मतत्फलानुभवानामपि समानरूपत्वादेका सत्तेत्याह -   
यादृशमिति द्वाभ्याम् ॥ २० ॥  
  
तथा क्रियां तत्फलतां निष्पादयति चादरात् ।  
ततस्तमेव चास्वादमनुभूयाशु बध्यते ॥ २१ ॥  
  
यं यं भावमुपादत्ते तं तं वस्त्विति विन्दति ।  
तत्तच्छ्रेयोऽन्यन्नास्तीति निश्चयोऽस्य च जायते ॥ २२ ॥  
  
अस्त्वेवं तथाप्यसारेऽपि स्वस्याभिमते कथं पक्षपातः प्राणिनां वादिनां   
च तत्राह - यं यमिति ॥ २२ ॥  
  
धर्मार्थकाममोक्षार्थं प्रयतन्ते सदैव हि ।  
मनांसि दृढभिन्नानि प्रतिपत्त्या स्वयैव च ॥ २३ ॥  
  
मनो वै कापिलानां तु प्रतिपत्तिनिजामलम् ।  
उररीकृत्य निर्णीय कल्पिताः शास्त्रदृष्टयः ॥ २४ ॥  
  
तत्र कापिलानां मनस्तु विवेकित्वादसङ्गचिन्मात्रत्वं पदार्थमात्रप्रतिपत्त्या   
निजया अमलं निर्मलमेव । तत्पदार्थविषये तु श्रुत्यनवलम्बनेन   
व्यामोहात्स्वबुद्ध्यैव सुखदुःखमोहात्मकस्य जडस्य   
जगतस्तादृशमेवोपादानं त्रिगुणात्मकं प्रधानं   
भवितुमर्हतीत्युररीकृत्य पुनःपुनरास्वादनेन तदेव तत्त्वमिति निर्णीय   
तथैव तेषां शास्त्रदृष्टयः कल्पिता इत्यर्थः ॥ २४ ॥  
  
मोक्षे तु नान्यथा प्राप्तिरिति भावितचेतसः ।  
स्वां दृष्टिं प्रतिबिम्बन्ति स्थिताः स्वनियमभ्रमैः ॥ २५ ॥  
  
अन्यथा स्वोक्तोपायमन्तरेण मोक्षे कस्यापि प्राप्तिर्नास्तीति निश्चितचेतसः   
स्वकल्पितनियमभ्रमैः स्थिता उपायान्तरमतिभ्यो निवृत्ताः सन्तः स्वां   
दृष्टिं ग्रन्थनिर्माणादिना प्रकाशयन्तः प्रतिबिम्बन्ति परबुद्धिषु   
सङ्क्रामयन्तीत्यर्थः ॥ २५ ॥  
  
वेदान्तवादिनो बुद्ध्या ब्रह्मेदमिति रूढया ।  
मुक्तिः शमदमोपेता निर्णीय परिकल्पिता ॥ २६ ॥  
  
एवं वेदान्तिनोऽपीत्याह - वेदान्तवादिन इति ।   
श्रुतिप्रामाण्यादध्यारोपापवादन्यायेनेदं जगद्ब्रह्मैव   
नान्यद्ब्रह्मणोऽणुमात्रमप्यस्तीति रूढया । शमः सर्वानर्थनिवृत्तिः दमो   
वास्तवनिरतिशयानन्दापरिच्छिन्नब्रह्मात्मभावेनाविर्भावस्ताद्रूप्येण उप   
समीपे स्वस्थान एव इता प्राप्ता नत्वर्चिरादिमार्गेण दूरगमनेनेत्यर्थः ।   
शमदमोपेता वेदान्तिन इति वा । परिरुपर्यर्थे । सर्वोत्कृष्टतया   
समर्थितेत्यर्थः ॥ २६ ॥  
  
मुक्तौ तु नान्यथा प्राप्तिरिति भावितचेतसः ।  
स्वां दृष्टिं प्रविवृण्वन्ति स्वैरेव नियमभ्रमैः ॥ २७ ॥  
  
नियमभ्रमैरित्यनेन वेदान्तिनामुपेयतत्त्वमात्रं   
वास्तवमुपायप्रक्रियाभेदास्तु पाणिनेरिव कल्पिता एवेति सूचितम् ॥ २७ ॥  
  
विज्ञानवादिनो बुद्ध्या स्फुरत्स्वभ्रमपूरया ।  
मुक्तिः शमदमोपेता निर्णीय परिकल्पिता ॥ २८ ॥  
  
शमेन सांवर्तिकोपप्लवोपशमेन दमेनेन्द्रियद्वारसंवरणेन चोपेता   
युक्ता सर्वज्ञबुद्धिधारानुप्रवेशलक्षणा ।   
शमदमादिप्रसिद्धसाधनैरुपेता प्राप्तेति वा ॥ २८ ॥  
  
मुक्तौ तु नान्यथा प्राप्तिरिति भावितचेतसः ।  
स्वां दृष्टिं प्रविवृण्वन्ति स्वैरेव नियमभ्रमैः ॥ २९ ॥  
  
नियमभ्रमैः   
प्रक्रियानियमभ्रमैस्तप्तशिलारोहणादिसाधननियमभ्रमैर्वा ॥ २९ ॥  
  
आर्हतादिभिरन्यैश्च स्वयाभिमतयेच्छया ।  
चित्राश्चित्रसमाचारैः कल्पिताः शास्त्रदृष्टयः ॥ ३० ॥  
  
आर्हतादिभिरित्यादिपदात्कापिलकौलिकादयो [आर्हतमते हि जीवादयो   
भोक्षान्ताः सप्त पदार्थाः । तत्र जीवश्चेतनः शरीरपरिमाणः १   
अजीवोऽश्मादिः २ आस्रवती जीवोऽनेनेत्यास्रव इन्द्रियवर्गः ३ संवृणोतीति संवरो   
विवेकः यमनियमादिरित्यन्ये ४ निःशेषतया जीर्यति कामादिरनेनेति निर्जरः   
केशोल्लुञ्चनादितपः ५ बन्धो मुहुर्जन्ममरणे ६   
मोक्षस्तदुच्छेदादलोकाकाशे सदोर्ध्वगमनं ७ इति । एषां सप्तानां   
साधकः सप्तभङ्गीन्यायः सद्वादी १ असद्वादी २ सदसद्वादी ३   
अनिर्वचनीयवादी ४ इति चतुर्विधा वादिनः । अनिर्वचनीयवादेऽपि   
सदादिभेदात्पुनस्त्रिविधा इति सङ्कलनया सप्त वादिनः । तत्र सद्वादिना आर्हतं   
प्रति तव मते मोक्षादिरस्तीति पृष्टे स ब्रूते स्यादस्तीति । स्यादिति   
तिङन्तप्रतिरूपकमीपदर्थकं कथञ्चिदर्थकं वाऽव्ययं सर्वत्र ।   
एवमसद्वाद्यादीन्प्रति क्रमेण स्यान्नास्तीत्यादीन्युत्तराणि । तेन तेषां   
तूष्णीम्भाव इत्यार्हतमनोरथः इति । इदञ्च काश्मीरस्थपुस्तके   
टिप्पणीरूपेणोपलभ्दम्] गृह्यन्ते ।   
जीवाजीवास्रवसंवरनिर्जरबन्धमोक्षादिपदार्थविभागकल्पनैः स्यादस्ति   
स्यान्नास्ति स्यादस्ति च नास्ति च स्यादवक्तव्यः स्यादस्ति चावक्तव्यश्च स्यान्नास्ति   
चावक्तव्यश्च स्यादस्ति नास्ति चावक्तव्यश्च इत्यादिसप्तभङ्गीनयकल्पनैश्च   
चित्राः । चित्रैः समाचारैर्विवसनभिक्षाचर्याद्याचारैः ॥ ३० ॥  
  
निर्निमित्तोत्थसौम्याम्बुबुद्बुदौघैरिवोत्थितैः ।  
स्वनिश्चितैरिति प्रौढा नानाकारा हि रीतयः ॥ ३१ ॥  
  
सर्वेषां कल्पनावैचित्र्याणां न मानमेये मूलं किन्तु चिराभ्यासरूढा   
मनःकल्पनैवेत्याह - निर्निमित्तेति द्वाभ्याम् ॥ ३१ ॥  
  
सर्वासामेव चैतासां रीतीनामेवमाकरः ।  
मनो नाम महाबाहो मणीनामिव सागरः ॥ ३२ ॥  
  
न निम्बेक्षू कटुस्वादू शीतोष्णौ नेन्दुपावकौ ।  
यद्यथा परमाभ्यस्तमुपलब्धं तथैव तत् ॥ ३३ ॥  
  
शीतोष्णाविति । अत एव हि चन्द्रमण्डले अर्काग्निमण्डलादिषु च वसतां देवानां   
न शीतोष्णादिपीडेति भावः । परमाभ्यस्तं   
भोजकादृष्टफलोत्पादपर्यन्तमभ्यस्तमित्यर्थः ॥ ३३ ॥  
  
यस्त्वकृत्रिम आनन्दस्तदर्थं प्रयतैर्नरैः ।  
मनस्तन्मयतां नेयं येनासौ समवाप्यते ॥ ३४ ॥  
  
एवं तुच्छेऽपि कले दृढाभ्यासापेक्षा चेत्किं   
वाच्यमनादिसांसारिकविपरीतभावनातिरस्कृते अकृत्रिमानन्दमोक्षफले   
दृढाभ्यासापेक्षेत्याशयेनाह - यस्त्विति ॥ ३४ ॥  
  
दृश्यं सम्परिडिम्भं स्वं तुच्छं परिहरन्मनः ।  
तज्जाभ्यां सुखदुःखाभ्यां नावश्यं परिकृष्यते ॥ ३५ ॥  
  
कस्य तर्हि दृढाभ्यासो मुक्तये कार्य इति   
चेद्दृश्यमार्जनस्यैवेत्याशयेनाह - दृश्यमित्यादिना ।   
सम्यक्परिरभ्य डिम्भमर्भकमिव स्नेहात्करोतीति सम्परिडिम्भं एवंरूपं   
स्वं मनस्तदृश्यं परिहरत्त्यजत्सदृश्यजाभ्यां सुखदुःखाभ्यां न   
परिकृष्यते । अवश्यमित्यवधारणे ॥ ३५ ॥  
  
अपवित्रमसद्रूपं मोहनं भयकारणम् ।  
दृश्यमाभासमाभोगि बन्धमाभावयानघ [बन्धं   
माभावय इति पाठः] ॥ ३६ ॥  
  
मायैषा सा ह्यविद्यैषा भावनैषा भयावहा ।  
संविदस्तन्मयत्वं यत्तत्कर्मेति विदुर्बुधाः ॥ ३७ ॥  
  
तन्मयत्वं दृश्यप्रायत्वं यत्तदेव प्रागुक्तक्रमेण बन्धकं कर्म   
भवतीति विदुरित्यर्थः ॥ ३७ ॥  
  
दृष्ट्वा दृश्यैकतानत्वं विद्धि त्वं मोहनं मनः ।  
प्रमार्जयैव तन्मिथ्या महामलिनकर्दमम् ॥ ३८ ॥  
  
दृश्यतन्मयता यैषा स्वभावस्थानुभूयते ।  
संसारमदिरा सेयमविद्येत्युच्यते बुधैः ॥ ३९ ॥  
  
दृश्येन किमपराद्धं यदर्थं तन्मार्जनमुच्यत इति चेतत्राह -   
दृश्येति ॥ ३९ ॥  
  
अनयोपहतो लोकः कल्याणं नाधिगच्छति ।  
भास्वरं तापनालोकं पटलान्धेक्षणो यथा ॥ ४० ॥  
  
तपनः सूर्यस्तस्येमं तापनमालोकम् ॥ ४० ॥  
  
स्वयमुत्पद्यते सा च सङ्कल्पाद्व्योमवृक्षवत् ।  
असङ्कल्पनमात्रेण भावनायां महामते ॥ ४१ ॥  
  
दृश्यमार्जने चासङ्कल्पनं हेतुरित्याह - स्वयमिति ॥ ४१ ॥  
  
क्षीणायां स्वरसादेव विमर्शेन विलासिना ।  
असंसङ्गः पदार्थेषु सर्वेषु स्थिरतां गतः ॥ ४२ ॥  
  
विमर्शेन विचारेण श्रवणमननात्मना । विलासिना   
समाध्यभ्यासदार्ढ्यविलासवता ॥ ४२ ॥  
  
सत्यदृष्टौ प्रपन्नायामसत्ये क्षयमागते ।  
निर्विकल्पचिदच्छात्मा स आत्मा समवाप्यते ॥ ४३ ॥  
  
अच्छात्मा स्वच्छस्वभावः स परमार्थसत्य आत्मा । अहं स आत्माहं स   
आत्मेति वा पाठान्तरे [निर्विकल्पचिदच्छोऽहं स आत्मा समवाप्यते   
इत्येवंरूपे] च्छेदः । उभयत्रापि प्रत्यगात्मेत्यर्थः ॥ ४३ ॥  
  
न सत्ता यस्य नासत्ता न सुखं नापि दुःखिता ।  
केवलं केवलीभावो यस्यान्तरुपलभ्यते ॥ ४४ ॥  
  
सत्ता व्यक्तता । असत्ता अव्यक्तता । सुखं सात्त्विकचित्तवृत्तिरूपम् । अन्तः स्वहृदि   
स्वानुभवादेवोपलभ्यते ॥ ४४ ॥  
  
अभव्यया भावनया न चित्तेन्द्रियदृष्टिभिः ।  
आत्मनोऽनन्यभूताभिरपि यः परिवर्जितः ॥ ४५ ॥  
  
अभव्यया अनर्थहेतुभूतया देहाद्यहम्भावनया यो नोपलभ्यत   
इत्यनुषज्यते । आत्मनस्तादात्म्याध्यासादनन्यभूताभिः ॥ ४५ ॥  
  
वासनाभिरनन्ताभिर्व्योमेव घनराजिभिः ।  
सन्दिग्धायां यथा रज्ज्वां सर्पतत्त्वं तथैव हि ॥ ४६ ॥  
  
अपिशब्दानुकर्षाद्वासनाभिरपि परिवर्जित इति पूर्वेणान्वयः ।   
एतदन्तविशेषणानां सर्वेषां स आत्मा समवाप्यते इति व्यवहितेन सम्बन्धः   
। बन्धनिरासोपायं प्रपञ्च्य बन्धकल्पनाकर्तारमाह -   
सन्दिग्धायामित्यादिना । सर्पतत्त्वं सर्पत्वम् ॥ ४६ ॥  
  
चिदाकाशात्मना बन्धस्त्वबन्धेनैव कल्पितः ।  
कल्पितं कल्पितं वस्तु प्रतिकल्पनयान्यथा ॥ ४७ ॥  
  
चिदाकाशात्मना स्वात्मनीति शेषः । कल्पितवस्त्वनुवेधात्प्रतिवस्तु बह्मैव   
नानावैचित्र्यमिव गतं दुःखसंसारात्मना विभाव्यत इत्याशयेनाह -   
कल्पितं कल्पितमिति ॥ ४७ ॥  
  
तदेवान्यत्वमादत्ते स्वमहोरात्रयोरिव ।  
यदतुच्छमनायासमनुपाधि गतभ्रमम् ॥ ४८ ॥  
  
तदेव कल्पनात्यागे परमपुरुषार्थसुखं परिशिष्यत इत्याह -   
यदतुच्छमिति ॥ ४८ ॥  
  
तत्तत्कल्पनयातीतं तत्सुखायैव कल्पते ।  
शून्य एव कुसूले तु सिंहोऽस्तीति भयं यथा ॥ ४९ ॥  
  
शून्य एव शरीरेऽन्तर्बद्धोऽस्मीति भयं तथा ।  
शून्य एव कुसूले तु प्रेक्ष्य सिंहो न लभ्यते ॥ ५० ॥  
  
अभयेऽप्यज्ञानाद्भयदर्शने प्रेक्षणमात्रेण तन्निवृत्तौ च   
दृष्टान्तमाह - शून्य एवेत्यादिना ॥ ५० ॥  
  
तथा संसारबन्धार्थः प्रेक्षितोऽसौ न लभ्यते ।  
इदं जगदयं चाहमिति सम्भ्रान्तमुत्थितम् ॥ ५१ ॥  
  
अयं देहादिसङ्घातः ॥ ५१ ॥  
  
बालानां मध्यमे काले छाया वैतालिकी यथा ।  
कल्पनावशतो जन्तोर्भावाभावशुभाशुभाः ॥ ५२ ॥  
  
अतिशैशवयौवनयोर्मध्यमे त्रिचतुर्हायनादिकाले प्रकाशनिशयोर्मध्यमे   
मन्दान्धकारकाले वा । छाया वृक्षमूलादिप्रदेशस्थगाढान्धकारः ।   
वैतालिकी वेतालाकारा । भावो वैभवमभावो दारिद्र्यं तद्रूपाः   
शुभाशुभा भावाः ॥ ५२ ॥  
  
क्षणादसत्तामायान्ति सत्तमपि पुनः क्षणात् ।  
मातैव गृहिणीभावगृहीता कण्ठलम्बिनी ॥ ५३ ॥  
  
असत्तां तिरोभावं पुनः सत्तामाविर्भावमप्यायान्तीत्यर्थः । पदार्थानां   
कल्पनानुसार्यर्थक्रियाकारिता प्रसिद्धैवेत्याह - मातैवेत्यादिना ॥ ५३ ॥  
  
करोति गृहिणीकार्यं सुरतानन्ददा सती ।  
कान्तैव मातृभावेन गृहीता कण्ठलम्बिनी ॥ ५४ ॥  
  
नूनं विस्मारयत्येव मन्मथं मातृभावनात् ।  
भावानुसारिफलदं पदार्थौघमवेक्ष्य च ॥ ५५ ॥  
  
न ज्ञेनेह पदार्थेषु रूपमेकमुदीर्यते ।  
दृढभावनया चेतो यद्यथा भावयत्यलम् ॥ ५६ ॥  
  
तत्तत्फलं तदाकारं तावत्कालं प्रपश्यति ।  
न तदस्ति न यत्सत्यं न तदस्ति न यन्मृषा ॥ ५७ ॥  
  
यद्यथा येन निर्णीतं तत्तथा तेन लक्ष्यते ।  
भाविताकाशमातङ्गं व्योमहस्तितया मनः ॥ ५८ ॥  
  
भावितः आकाशो मातङ्गो येन तथाविधं मनस्तस्मिन्कल्पितया   
व्योमहस्तितया आकाशगजभावेन कामातुरं सत् व्योमकल्पितकाननचारिणीं   
स्वसङ्कल्पितां मातङ्गीं करेणुमनुधावत्यनुसरतीति परेणान्वयः ॥ ५८ ॥  
  
व्योमकाननमातङ्गीं व्योमस्थामनुधावति ।  
तस्मात्सङ्कल्पमेव त्वं सर्वभावमयात्मकम् ॥ ५९ ॥  
  
तस्मात्सङ्कल्पत्यागेनैव स्वाभाविकात्मभावेन स्थितिरित्युपसंहरन्नुपदिशति   
- तस्मादिति ॥ ५९ ॥  
  
त्यज राम सुषुप्तस्थः स्वात्मनैव भवात्मनः ।  
मणिर्हि प्रतिबिम्बानां प्रतिषेधक्रियां प्रति ॥ ६० ॥  
  
आत्मनः स्वस्य पारमार्थिकेनाद्वयानन्दात्मनैव भव   
नत्वपारमार्थिकदुःखात्मनेत्यर्थः । ननु मया सह सङ्कल्पैस्त्यक्ता अपि   
द्वैतभावा अनिच्छेऽपि मयि मणौ प्रतिबिम्बा इव दुर्वाराः स्युरित्याशङ्क्य   
विशेषमाह - मणिरिति ॥ ६० ॥  
  
न शक्तो जडभावेन नतु राम भवादृशः ।  
यदात्मनि जगद्राम तवेह प्रतिबिम्बति ॥ ६१ ॥  
  
निरुद्धे चेतसि दैवात्कदाचिद्द्वैतप्रतिबिम्बनेऽपि तस्य मिथ्यात्वानुसन्धानेन   
ताद्रूप्यरञ्जनं त्याज्यमित्याह - यदेति ॥ ६१ ॥  
  
तदवस्त्विति निर्णीय मा तेनागच्छ रञ्जनम् ।  
तदेव सत्यमिति वाप्यभिन्नं परमात्मनः ॥ ६२ ॥  
  
तस्य चिदैक्यानुसन्धानेन प्रविलापनं वा कार्यमित्याह - तदेवेति ।   
एवकारो भिन्नक्रमः । तत्सत्यं ब्रह्मैवेत्यर्थः ॥ ६२ ॥  
  
मत्वान्तस्त्वमनाद्यन्तं भावयात्मानमात्मना ।  
चेतसि प्रतिबिम्बन्ति ये भावास्तव राघव ।  
रञ्जयन्त्वन्यसक्तत्वान्मा ते त्वां स्फटिकं यथा ॥ ६३ ॥  
  
ते त्वां मा रञ्जयन्तु ॥ ६३ ॥  
  
स्फटिकममननं यथा विशन्ति  
प्रकटतया न च रञ्जना विचित्रा ।  
इह हि विमननं तथा विशन्तु  
प्रकटतया भुवनैषणा भवन्तम् ॥ ६४ ॥  
  
अस्तु वा द्वैतप्रतिभासस्तथापि निर्विकारात्मबोधात्स्फटिकस्येव न तैस्तव   
रञ्जनास्त्वित्याह - स्फटिकमिति । मननं प्रतिबिम्बितार्थानां   
पुनःपुनरनुसन्धाने रागादिवासनाधानं तद्रहितम् । भुवनैषणाः   
प्रारब्धभोगोचितजगद्व्यवहारेच्छाः ॥ ६४ ॥  
  
इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे   
विज्ञानवादो नामैकविंशः सर्गः ॥ २१ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे विज्ञानवादो   
नामैकविंशः सर्गः ॥ २१ ॥  
  
  