+++
title = "२२"

+++
द्वाविंशः सर्गः २२  
  
श्रीवसिष्ठ उवाच ।  
  
जन्तोः कृतविचारस्य विगलद्वृत्तिचेतसः ।  
मननं त्यजतो ज्ञात्वा किञ्चित्परिणतात्मनः ॥ १ ॥  
  
इह प्ररूढबोधस्य सर्वदोषपरिक्षयः ।  
प्रसादः सुविशुद्धात्मदर्शनं चोपवर्ण्यते ॥ १ ॥  
  
ज्ञानफलजीवन्मुक्तावस्थानुभवप्रकारं प्रपञ्चयिष्यन्   
श्रवणमननाद्युपचयक्रमेण यथा यथा ज्ञानदार्ढ्यं तथा तथा   
दोषक्षयप्रकर्षं प्रथमं दर्शयति - जन्तोरित्यादिना ।   
समाध्यभ्यासेन क्रमाद्बाह्यमननमात्ममननं च त्यजतः किञ्चित्परिणतो   
विशुद्धात्माकारतया विश्रान्त आत्मा मनो यस्य तथाविधस्य जन्तोरधिकारिणो   
जीर्णजाड्ये आत्माम्भसा एकत्वं व्रजति सति विज्ञानवशतः स्वभावः   
प्रसीदतीत्यनेनान्वयः [अष्टमश्लोकस्थेनेत्यर्थः] ॥ १ ॥  
  
दृश्यं सन्त्यजतो हेयमुपादेयमुपेयुषः ।  
द्रष्टारं पश्यतो दृश्यमद्रष्टारमपश्यतः ॥ २ ॥  
  
हेयमज्ञानभूमिकाभेदं सन्त्यजतः । उपादेयं   
ज्ञानभूमिकाविशेषमुपेयुषः । द्रष्टारं प्रमातारमपि दृश्यं   
साक्षिचिद्वेद्यं पश्यतः । अथवा सर्वं दृश्यं द्रष्टारं भासकं   
चिन्मात्रमेवेति पश्यतः अद्रष्टारं भासकचिद्व्यतिरिक्तमपश्यतः ॥ २ ॥  
  
जागर्तव्ये परे तत्त्वे जागरूकस्य जीवतः ।  
सुप्तस्य घनसम्मोहमये संसारवर्त्मनि ॥ ३ ॥  
  
घने सम्मोहमये अज्ञानविकारात्मके सुप्तस्य । यस्यां जाग्रति भूतानि सा   
निशा पश्यतो मुनेः इति भगवद्वचनात् ॥ ३ ॥  
  
पर्यन्तात्यन्तवैराग्यात्सरसेष्वरसेष्वपि ।  
भोगेष्वाभोगरम्येषु विरक्तस्य निराशिषः ॥ ४ ॥  
  
सर्वसुखलवावधि विरञ्चिपदपर्यन्तमत्यन्तवैराग्यात् सरसेषु   
क्रममुक्तिरसवत्सु अरसेषु तद्रहितेषु आभोगं भोगकालपर्यन्तमेव रम्येषु   
भोगेषु भोगसाधनेषु स्रक् चन्दनादिषु विरक्तस्य । अत एव लोकसङ्ग्रहार्थं   
क्रियमाणकर्मफलेषु प्रारब्धोपनीतभोगेषु च निराशिषः । आविरिञ्चसुखेषु   
वैराग्यात्तत्साधनाप्सरोविमानादिविषयेषु ऐहिकभोगेषु च विरक्तस्येति   
पिण्डितार्थः ॥ ४ ॥  
  
व्रजत्यात्माम्भसैकत्वं जीर्णजाड्ये नभस्यलम् ।  
गलत्यपगतासङ्गे हिमापूर इवातपे ॥ ५ ॥  
  
जीर्णजाड्ये अनादिजडे नभसि अज्ञानाकाशे गलति सति । किं जले   
सैन्धवखण्डवद्रसावशेषेण नेत्याह - आत्माम्भसा एकत्वं व्रजतीति ।   
आतपे हिमखण्डवन्निरवशेषमित्यर्थः ॥ ५ ॥  
  
तरङ्गितासु कल्लोलजललोलान्तरासु च ।  
शाम्यन्तीष्वथ तृष्णासु नदीष्विव घनात्यये ॥ ६ ॥  
  
तरङ्गितास्विति द्वे नदीतृष्णयोर्द्वयोरपि विशेषणे । तृष्णापक्षे   
कल्लोलजलमिव लोलान्तरासु ॥ ६ ॥  
  
संसारवासनाजाले खगजाल इवाखुना ।  
त्रोटिते हृदयग्रन्थौ श्लथे वैराग्यरंहसा ॥ ७ ॥  
  
खगजाले पक्षिबन्धनानाये । आखुना मूषकेण ॥ ७ ॥  
  
कातकं फलमासाद्य यथा वारि प्रसीदति ।  
तथा विज्ञानवशतः स्वभावः सम्प्रसीदति ॥ ८ ॥  
  
कातकं कतकसम्बन्धि फलं । तद्रज इति यावत् । स्वभावोऽत्र मनः ॥ ८ ॥  
  
नीरोगं निरुपासङ्गं निर्द्वन्द्वं निरुपाश्रयम् ।  
विनिर्याति मनो मोहाद्विहगः पञ्जरादिव ॥ ९ ॥  
  
रागः कामः । उप आसञ्जयति प्रसञ्जयति विषयेष्वित्युपासङ्गो   
विषयगुणानुसन्धानम् । द्वन्द्वं भार्यादिजनसाहित्यम् । उपाश्रयः   
पुनःपुनर्भोगलाभभूमिः । इत्येतेभ्यः प्रथमं निर्गतं   
पश्चान्मोहादज्ञानाद्विनिर्याति ॥ ९ ॥  
  
शान्ते सन्देहदौरात्म्ये गतकौतुकविभ्रमम् ।  
परिपूर्णान्तरं चेतः पूर्णेन्दुरिव राजते ॥ १० ॥  
  
विनिर्गतस्य पुनः कीदृशी स्थितिस्तां वर्णयति - शान्ते इत्यादिना ॥ १० ॥  
  
जनितोत्तमसौन्दर्या दूरादस्तमयोन्नता ।  
समतोदेति सर्वत्र शान्ते वात इवार्णवे ॥ ११ ॥  
  
समता समदृष्टिता ॥ ११ ॥  
  
अन्धकारमयी मूका जाड्यजर्जरितान्तरा ।  
तनुत्वमेति संसारवासनेवोदये क्षपा ॥ १२ ॥  
  
मूका बोधवाग्व्यवहारशून्या । क्षपापक्षे जाड्येन तुषारशैत्येन   
वासनापक्षे मौर्ख्येण जर्जरान्तरा । तनुत्वमपक्षयम् । उदये सूर्योदये   
क्षपेवेत्यन्वयः ॥ १२ ॥  
  
दृष्टचिद्भास्करा प्रज्ञापद्मिनी पुण्यपल्लवा ।  
विकसत्यमलोद्द्योता प्रातर्द्युरिव रूपिणी ॥ १३ ॥  
  
दृष्टः चिद्भास्करो यया । पुण्यानि   
गुरुसेवाश्रवणसमाध्यभ्यासादिसुकृतान्येव पल्लवाः किसलयानि   
यस्यास्तथाविधा । हृदयसरसि प्रज्ञापद्मिनी विवेकपद्मिनी विलसति ।   
द्यौर्व्योमेव ॥ १३ ॥  
  
प्रज्ञा हृदयहारिण्यो भुवनाह्लादनक्षमाः ।  
सत्त्वलब्धाः प्रवर्धन्ते सकलेन्दोरिवांशवः ॥ १४ ॥  
  
हृदयहारिण्यो मनोहराः सत्त्वगुणोपचयाल्लब्धाः प्रज्ञाः प्रवर्धन्ते ॥   
१४ ॥  
  
बहुनात्र किमुक्तेन ज्ञातज्ञेयो महामतिः ।  
नोदेति नैव यात्यस्तमभूताकाशकोशवत् ॥ १५ ॥  
  
अभूतो वाय्वादिभूतचतुष्टयरहितो य आकाशकोशस्तद्वत्परिच्छिन्न   
[तद्वदपरिच्छिन्न इति पाठः] इत्यर्थः ॥ १५ ॥  
  
विचारणा परिज्ञातस्वभावस्योदितात्मनः ।  
अनुकम्पा भवन्तीह ब्रह्मविष्ण्विन्द्रशङ्कराः ॥ १६ ॥  
  
तस्य महाप्रभावतामाह - विचारणेति ।   
सर्गावताराद्यधिकारक्लेशदर्शनादनुकल्प्याः ॥ १६ ॥  
  
प्रकटाकारमप्यन्तर्निरहङ्कारचेतसम् ।  
नाप्नुवन्ति विकल्पास्तं मृगत्ष्णामिवैणकाः ॥ १७ ॥  
  
तस्य पुनः प्रमादात्पूर्ववद्विक्षेपप्रसक्तिं वारयति - प्रकटाकारमिति ।   
मृगतृष्णा तत्सलिलपानं लक्षणया ॥ १७ ॥  
  
तरङ्गवदिमे लोकाः प्रयान्त्यायान्ति चेतसः ।  
क्रोडीकुर्वन्ति चाज्ञं ते न ज्ञं मरणजन्मनी ॥ १८ ॥  
  
एवं जन्ममरणप्रसक्तिमपि वारयति - तरङ्गवदिति । आयान्ति जायन्ते ।   
प्रयान्ति म्रियन्ते । चेतसः स्वचित्तवासनावशात् ॥ १८ ॥  
  
आविर्भावतिरोभावौ संसारो नेतरक्रमः ।  
इति ताभ्यां समालोको रमते स निबध्यते ॥ १९ ॥  
  
इतरस्मिन्नज्ञभिन्ने तत्त्वज्ञे क्रमते इति क्रमस्तथाविधो न इति ज्ञात्वेति शेषः ।   
सम्यगालोको वस्तुतत्त्वदर्शनं यस्य स तत्त्ववित् ।   
मायाव्याघ्रादिकौतुकदर्शनेनेव रमते सोऽज्ञस्तु निबध्यते ॥ १९ ॥  
  
न जायते न म्रियते कुम्भे कुम्भनभो यथा ।  
भूषिते दूषिते वापि देहे तद्वदिहात्मवान् ॥ २० ॥  
  
विवेक उदिते शीते मिथ्या भ्रममरूदिता ।  
क्षीयते वासना साग्रे मृगतृष्णा मराविव ॥ २१ ॥  
  
साग्रे अग्रभागोदितचन्द्रसहिते प्रदोषे । साये इति वा पाठः ॥ २१ ॥  
  
कोऽहं कथमिदं चेति यावन्न प्रविचारितम् ।  
संसाराडम्बरं तावदन्धकारोपमं स्थितम् ॥ २२ ॥  
  
मिथयाभ्रमभरोद्भूतं शरीरं पदमापदाम् ।  
आत्मभावनया नेदं यः पश्यति स पश्यति ॥ २३ ॥  
  
कीदृशस्थित्या तर्हि निःसंसारान्धकारं पूर्णात्मानं पश्यति तामाह ##-  
  
देशकालवशोत्थानि न ममेति गतभ्रमम् ।  
शरीरे सुखदुःखानि यः पश्यति स पश्यति ॥ २४ ॥  
  
देववशोत्थान्याधिभौतिकानि कालवशोत्थान्याधिदैविकानि शरीरे   
उत्थान्याध्यात्मिकानि च सुखदुःखानि न ममेति यः पश्यति ॥ २४ ॥  
  
अपारपर्यन्तनभो दिक्कालादिक्रियान्वितम् ।  
अहमेवेति सर्वत्र यः पश्यति स पश्यति ॥ २५ ॥  
  
अपारपर्यन्तं यन्नभोदिक्कालादि यच्च तत्र   
परिच्छिन्नमुत्पत्तिचलतादिक्रियान्वितं तत्र सर्वत्राहमेवेति यः पश्यति ॥ २५ ॥  
  
बालाग्रलक्षभागात्तु कोटिशः परिकल्पितात् ।  
अहं सूक्ष्म इति व्यापी यः पश्यति स पश्यति ॥ २६ ॥  
  
यो व्यापी सन् कोटिशः परिकल्पिताद्वालाग्रलक्षभागात् । तुशब्दोऽप्यर्थे ॥ २६ ॥  
  
आत्मानमितरच्चैव दृष्ट्या नित्याविभिन्नया ।  
सर्वं चिज्ज्योतिरेवेति यः पश्यति स पश्यति ॥ २७ ॥  
  
आत्मानं स्वात्मत्वेन प्रसिद्धं जीवं इतरत्तदृश्यं च सर्व चिज्ज्योतिरिति तेन   
नित्यमविभिन्नया दृष्ट्या यः पश्यतीत्यर्थः ॥ २७ ॥  
  
सर्वशक्तिरनन्तात्मा सर्वभावान्तरस्थितः ।  
अद्वितीयश्चिदित्यन्तर्यः पश्यति स पश्यति ॥ २८ ॥  
  
आधिव्याधिभयोद्विग्नो जरामरणजन्मवान् ।  
देहोऽहमिति यः प्राज्ञो न पश्यति स पश्यति ॥ २९ ॥  
  
तिर्यगूर्ध्वमधस्ताच्च व्यापको महिमा मम ।  
द्वितीयो न ममास्तीति यः पश्यति स पश्यति ॥ ३० ॥  
  
महिमा विस्तारः ॥ ३० ॥  
  
मयि सर्वमिदं प्रोतं सूत्रे मणिगणा इव ।  
चित्तं तु नाहमेवेति यः पश्यति स पश्यति ॥ ३१ ॥  
  
चिदेव तन्तुस्तेन प्रोते सर्वमहमेवेति वा चित्तमन्तःकरणं तु नाहमेवेति वा ॥   
३१ ॥  
  
नाहं न चान्यदस्तीति ब्रह्मैवास्ति निरामयम् ।  
इत्थं सदसतोर्मध्ये यः पश्यति स पश्यति ॥ ३२ ॥  
  
अहमेवेति पश्यतीत्युक्ते चित्परित्यागेन अहङ्कार एव परिगृहीतो माभूदिति   
सहाहङ्कारेण जगत्प्रतिषेधेन चिदेकरसं ब्रह्मैव परिशेष्य   
द्रष्टव्यमित्याह - नाहमिति । सतो वर्तमानस्यासतोऽतीतस्य भविष्यतश्च   
मध्ये । सतो व्यक्तस्यासतोऽव्यक्तस्येति वा ॥ ३२ ॥  
  
यन्नाम किञ्चित्त्रैलोक्यं स एवावयवो मम ।  
तरङ्गोऽब्धाविवेत्यन्तर्यः पश्यति स पश्यति ॥ ३३ ॥  
  
अवयव इति । पादोऽस्य सर्वा भूतानि इति श्रुतेः विष्टभ्याहमिदं   
कृत्स्नमेकांशेन स्थितो जगत् इति भगवद्वचनाच्चेति भावः ॥ ३३ ॥  
  
शोच्या पाल्या मयैवेयं स्वसेयं मे कनीयसी ।  
त्रिलोकी पेलवेत्युच्चैर्यः पश्यति स पश्यति ॥ ३४ ॥  
  
स्वतः सत्ताशून्यत्वेन मृतप्रायत्वाच्छोच्या । अत एव स्वसत्तास्फूर्त्यर्पणेन   
पाल्या । स्वसा अनुजा कनीयसो अल्पा । युवाल्पयोः कनन्यतरस्याम् इति कनादेशः ।   
दृष्टिमात्रेणापि पीड्यमानत्वात्पेलवा ॥ ३४ ॥  
  
आत्मतापरते त्वत्तामत्ते यस्य महात्मनः ।  
भवादुपरते नूनं स पश्यति सुलोचनः ॥ ३५ ॥  
  
भवः सांसारिकदेहादिस्तस्मादुपरते विवेकबाधाभ्यां निवृत्ते ॥ ३५ ॥  
  
चेत्यानुपातरहितं चिद्भैरवमयं वपुः ।  
आपूरितजगज्जालं यः पश्यति स पश्यति ॥ ३६ ॥  
  
चेत्यानुपातो दृश्यसंवलनं तद्रहितम् । अत एव निष्प्रत्यूहस्वभावस्फूर्त्या   
आपूरितं प्रभया तम इव सर्वतो व्याप्तं जगज्जालं येन ॥ ३६ ॥  
  
सुखं दुःखं भवो भावो विवेककलनाश्च याः ।  
अहमेवेति वा नूनं पश्यन्नपि न हीयते ॥ ३७ ॥  
  
भवः अधिकारिदेहस्तत्र भावो गुरुदैवतशास्त्रादिश्रद्धा तत्र   
नित्यानित्यादिविवेकस्तेन कलनाः   
श्रवणादिक्रमेणात्मपरिचयतारतम्यभेदाश्च सर्वे अहमेवेति यः पश्यति ॥   
३७ ॥  
  
स्वात्मसत्तापरापूर्णे जगत्यंशेन वर्तिना ।  
किं मे हेयं किमादेयमिति पश्यन्सुदृङ्गरः ॥ ३८ ॥  
  
आत्मसत्तयैव परया निरतिशयानन्दघनया आपूर्णे ब्रह्मादिस्तम्बपर्यन्ते   
आनन्दलवार्पणेन तर्पिते जगति अंशेनैकदेशेन वर्तिना   
ऐहिकपारलौकिकभोग्यवस्तुना मे किं दुःखमस्ति यद्धेयं   
किंवान्यत्सुखमस्ति यदुपादेयमिति पश्यन्सुदृक् अभ्रान्तदृष्टिरित्यर्थः ॥   
३८ ॥  
  
अप्रतर्क्यमनाभासं सन्मात्रमिदमित्यलम् ।  
हेयोपादेयकलना यस्य क्षीणा स वै पुमान् ॥ ३९ ॥  
  
अप्रतर्क्यं तर्कागम्यम् । अनाभासं वृत्तिभेदप्रतिफलनरहितं   
निर्विक्षेपमिति यावत् ॥ ३९ ॥  
  
य आकाशवदेकात्मा सर्वभावगतोऽपि सन् ।  
न भावरञ्जनामेति स महात्मा महेश्वरः ॥ ४० ॥  
  
महानीश्वरो निरतिशयस्वानन्दोपभोगसमर्थः शिव इत्यर्थः ॥ ४० ॥  
  
तमःप्रकाशकलनामुक्तः कालात्मतां गतः ।  
यः सौम्यः सुसमः स्वस्थस्तं नौमि पदमागतम् ॥ ४१ ॥  
  
तमः सुषुप्तिः प्रकाशो जागरः कलना स्वप्नस्तैर्मुक्तः । कालस्य   
मृत्योरप्यात्मतां निरतिशयप्रेमास्पदतां गतः ।   
स्वस्थस्तुरीयावस्थाप्रतिष्ठो यस्तम् ॥ ४१ ॥  
  
यस्योदयस्तमयसङ्कलनाकलासु   
चित्रासु चारुविभवासु जगद्गतासु ।  
वृत्तिः सदैव सकलैकमतेरनन्ता   
तस्मै नमः परमबोधवते शिवाय ॥ ४२ ॥  
  
सकलेऽपि जगत्येकं ब्रह्मेति मतिर्यस्य । जगद्गतासु चित्रासूदयः सर्गोऽस्तमयः   
प्रलयः सङ्कलना स्थितिस्तल्लक्षणासु वृत्तिर्ब्रह्माकारदृष्टिरनन्ता   
अपरिच्छिन्ना । तस्मै परमबोधवते जीवन्मुक्तविग्रहाय साक्षाच्छिवाय नम   
इत्यर्थः ॥ ४२ ॥  
  
इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे   
अनुत्तमपदविश्रान्तिवर्णनं नाम द्वाविंशः सर्गः ॥ २२ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
अनुत्तमपदविश्रान्तिवर्णनं नाम द्वाविंशः सर्गः ॥ २२ ॥  
  
  