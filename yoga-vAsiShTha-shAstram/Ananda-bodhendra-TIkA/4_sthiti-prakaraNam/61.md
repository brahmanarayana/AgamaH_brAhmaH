+++
title = "६१"

+++
एकषष्टितमः सर्गः ६१  
  
श्रीवसिष्ठ उवाच ।  
  
ये हि राजससात्त्विक्या जाता भुवि महागुणाः ।  
ते नित्यमेव मुदिताः प्रकाशाः स्व इवेन्दवः ॥ १ ॥  
  
मुक्तियोग्याः प्रशस्यन्ते जना राजससात्त्विकाः ।  
तेषां विवेकवैराग्यक्रमश्चात्रोपदिश्यते ॥ १ ॥  
  
ये प्रविचारणयोग्यतामनुगताः पुरुषा राजससात्त्विक्या प्राक्तनकर्मोपासनया   
भुवि जाताः ॥ १ ॥  
  
न खेदमभिगच्छन्ति व्योमभागो मलं यथा ।  
नापदा म्लानिमायान्ति निशि हेमाम्बुजं यथा ॥ २ ॥  
  
खेदं मानसं दुःखम् । म्लानिं शारीरं दुःखम् ॥ २ ॥  
  
नेहन्ते प्रकृतादन्यत्ते नान्यत्स्थावरो यथा ।  
रमन्ते स्वसदाचारैः स्वार्थेभ्यः पादपा यथा ॥ ३ ॥  
  
यथा स्थावरो वृक्षादिः प्रारब्धभोगादन्यन्नेहते तद्वते प्रकृतात्   
ज्ञानतत्साधनसम्पदोऽन्यन्नेहन्ते । स्वार्थेभ्यः स्वीयपुष्पफलादिभ्यो   
हेतुभ्यः ॥ ३ ॥  
  
नित्यमापूर्यतां याति सुधायामिन्दुसुन्दरी ।  
राम राजससत्त्वस्य मोक्षमायात्यसौ यथा ॥ ४ ॥  
  
राजससत्त्वस्योक्तपुरुषस्य धीः   
शान्त्यादिसुधायामुपचितायामापूर्यतामुपचेयतां याति । अत एव   
शुक्लपक्षेन्दुरिव सुन्दरी ॥ ४ ॥  
  
आपद्यपि न मुञ्चन्ति शशिवच्छीततामिव ।  
प्रकृत्यैव विराजन्ते मैत्र्यादिगुणकान्तया ॥ ५ ॥  
  
शीततामिव स्थितां सौम्यतां शशिवन्न मुञ्चन्ति ॥ ५ ॥  
  
नवस्तबकभाविन्या लतयेव वनद्रुमाः ।  
समाः समरसाः सौम्याः सततं साधुसाधवः ॥ ६ ॥  
  
नवैः स्तनकल्पैः स्तबकैर्भावः प्रेमा तद्वत्या लतयेव नित्याश्लिष्टया   
गुणकान्तयेति पूर्वेणान्वयः । साधुभ्योऽपि साधवः ॥ ६ ॥  
  
अब्धिवद्धृतमर्यादा भवन्ति भवता समाः ।  
अतस्तेषां महाबाहो पदमापदवासनम् ॥ ७ ॥  
  
यत एवङ्गुणसम्पन्ना अतस्तेषामापदामवासनमनधिकरणं यत्पदं तत्तु   
तदेव यथा गन्तव्यं तथेह जगति अखेदिना मनसा विहर्तव्यमिति परेणान्वयः   
॥ ७ ॥  
  
सततं तत्तु गन्तव्यं गन्तव्यं नापदर्णवे ।  
तथा तथेह जगति विहर्तव्यमखेदिना ॥ ८ ॥  
  
आत्मोदयाश्च वर्धन्ते यथाऽराजससात्त्विकाः ।  
अचिन्त्यगत्या सच्छास्त्रं विचार्यं च पुनःपुनः ॥ ९ ॥  
  
अराजसा रजःक्षयोपेताः सात्त्विका आत्मोदयाः स्वानन्दलाभा यथा वर्धन्ते   
तथा अचिन्त्यगत्या मूढचिन्तनार्हविषयगतिपरित्यागेन पुनःपुनः   
सच्छास्त्रं विचार्यं भवतीत्यर्थः ॥ ९ ॥  
  
अनित्यता स्वमनसा विविधैवाशु भावतः ।  
आदावन्ते च यां नित्यं क्रियां त्रैलोक्यवर्तिनीम् ॥ १० ॥  
  
एवं भावतः अत्यादरेण सर्ववस्तूनां विविधा नानानिमित्तोपपाद्या अनित्यतापि   
आशु विचार्या भवतीति विपरिणम्यते । एतावन्तं कालमुदारप्रशंसामुखेन   
रामाय सद्गुणानुपदिश्येदानीं साक्षादेवोपदिशति - आदावित्यादिना ।   
एवमनित्यतां विचारयन् सुधीर्विशुद्धबुद्धिः आदौ ऐहिकोपभोगायोपयुक्तां   
लौकिकीमन्ते मरणोत्तरकाले उपयुक्तां पारलौकिकीं च त्रैलोक्यवर्तिनीं क्रियां   
तत्फलभूतान्पशुपुत्रधनस्वर्गविमानाप्सरःप्रभृतिपदार्थांश्च   
आपदेवेति भावयेत् न इतरत् सम्पदियमिति भावयेदिति परेणान्वयः ॥ १० ॥  
  
पदार्थानापदेवाशु भावयेन्नेतरत्सुधीः ।  
असम्यग्दर्शनं त्यक्त्वा व्यर्थमज्ञानसन्ततिम् ॥ ११ ॥  
  
स्मर्तव्यं सम्यगेवेदं ज्ञानमर्थमनन्तकम् ।  
कोऽहं कथमिदं जातं संसाराडम्बरं विभो ॥ १२ ॥  
  
इदं वक्ष्यमाणप्रकारं विचारात्मकं ज्ञानमनन्तकमर्थं प्राप्तुमिति   
शेषः । विधिवदुपगतेन साधुभिः सतीर्थ्यैः सह प्रयत्नेन सेवादिना   
प्रसादितेन प्राज्ञेन गुरुणा हे प्रभो कोऽहमित्यादिसविनयप्रश्नपूर्वकं   
विचार्य स्मर्तव्यमिति सम्बन्धः ॥ १२ ॥  
  
प्रविचार्य प्रयत्नेन प्राज्ञेन सह साधुभिः ।  
नच कर्मसु मङ्क्तव्यं नानर्थेन सहावसेत् ॥ १३ ॥  
  
श्रवणाङ्गतया कर्मसन्न्यासमाह - नचेति । मङ्क्तव्यं मज्जनीयम् ।   
मस्जेर्भावे तव्यः मस्जिनशोर्झलि इति नुम् ॥ १३ ॥  
  
द्रष्टव्यः सर्वविच्छेदः संसारानुगतः सदा ।  
साधुरेवानुगन्तव्यो मयूरेणाम्बुदो यथा ॥ १४ ॥  
  
सर्वस्य प्रियस्य विच्छेदोऽवश्यम्भावीति द्रष्टव्यः ॥ १४ ॥  
  
अहङ्कारस्य देहस्य संसारस्याप्लवस्य च ।  
स्वविचारमलङ्कृत्य सत्यमेवावलोकयेत् ॥ १५ ॥  
  
आन्तरस्याहङ्कारस्य ततो बाह्यस्य देहस्य ततोऽपि बाह्यस्य   
पुत्रमितादिसंसारस्य चाप्लवार्णवत्रयकल्पस्य प्लवभूतं स्वविचारं अलं   
पूर्णभावावसानं कृत्वा ॥ १५ ॥  
  
शरीरमस्थिरमपि सन्त्यक्त्वा घनशोभनम् ।  
वीतमुक्तावलीतन्तुं चिन्मात्रमवलोकयेत् ॥ १६ ॥  
  
सत्यमेवावलोकयेदिति यदुक्तं तत्रोपायमाह - शरीरमिति ।   
अपिशब्दादहङ्कारमपि सन्त्यक्त्वा । ल्यबकरणं छान्दसम् । घनशोभनं   
अत्यन्तं शुभम् । वीता व्याप्ता मुक्तावली येन तथाविधम् ।   
छान्दसत्वादुपसर्जनह्रस्वाभावः । भूतेति पाठे स्पष्टम् ।   
तदन्तर्गततन्तुमिव सर्वदेहाहङ्कारसाधारणमन्तर्गतं   
साक्षिचिन्मात्रमित्यर्थः ॥ १६ ॥  
  
तस्मिन्पदे नित्यतते सर्वगे सर्वभाविते ।  
शिवे सर्वमिदं प्रोतं सूत्रे मणिगणा यथा ॥ १७ ॥  
  
दृष्टान्तसाम्यं दर्शयति - तस्मिन्नित्यादिना ॥ १७ ॥  
  
यैव चिद्भुवनाभोगे भूषणे व्योम्नि भास्करे ।  
धराविवरकोशस्थे सैव चित्कीटकोदरे ॥ १८ ॥  
  
कुम्भव्योम्नां न भेदोऽस्ति यथेह परमार्थतः ।  
चितौ शरीरसंस्थानां न भेदोऽस्ति तथानघ ॥ १९ ॥  
  
चिद्भेदाशङ्कां निरस्यति - कुम्भेति । शरीरसंस्थानां जीवानाम् । चितौ   
चिति ॥ १९ ॥  
  
सर्वेषामेव भूतानां तिक्तकट्वादिमेदिनाम् [कट्वादिवेदिनां इति   
पाठः] ।  
एकत्वादनुभूतेर्हि कुतश्चिन्मात्रभिन्नता ॥ २० ॥  
  
यथा एकपुरुषास्वादमीयतिक्तकट्वादिरसभेदेऽपि   
नानुभवभेदस्तद्वद्देहादिभेदेष्वपीत्याशयेनाह - सर्वेषामिति ॥ २० ॥  
  
एकसिन्नेव सततं स्थिते सन्मात्रवस्तुनि ।  
जातोऽयमयमुन्नष्ट इति तेषां तवेह धीः ॥ २१ ॥  
  
चेतनेषु चिद्भेद इव सर्ववस्तुषु सत्स्वरूपभेदोऽपि नास्तीत्याशयेनाह -   
एकस्मिन्निति । तेषां जातादिवस्तूनाम् । तव इह मूढजनेषु प्रसिद्धा धीर्य   
शास्त्रीयेत्यर्थः ॥ २१ ॥  
  
    
  
नच तन्नाम वस्त्वस्ति यद्भूत्वा सम्प्रलीयते ।  
आभासमात्रमेवेदं न सन्नासच्च राघव ॥ २२ ॥  
  
कीदृशी तर्हि शास्त्रीयधीस्तामाह - नचेति ॥ २२ ॥  
  
उद्भूतेनाप्रशान्तेन चेतसा सपदि स्थितम् ।  
नेह मोहान्त आमोक्षान्नेदं यत्तदवस्तु च ॥ २३ ॥  
  
न सन्नासच्चेत्युक्तिमुपपादयति - उद्भूतेनेति । यत आमोक्षात्   
उद्भूतेनाभिव्यक्तेन अप्रशान्तेन च चेतसा स्फुटं गृह्यमाणं सपदि   
स्वकाले स्थितं अतो नासत् । मोहस्यान्ते निवृत्तौ तु आमोक्षात्प्रसिद्धे इह   
पूर्वकाले इदं नास्ति मोक्षकाले त्विदं सुतरां नास्तीत्यवस्तु चेति न   
सदपीत्यर्थः ॥ २३ ॥  
  
किं किलासति रामेह मोहजाले समुज्झति ।  
यत्किञ्चित्सङ्गसङ्गत्या विमोहे कारणं हि तत् ॥ २४ ॥  
  
ज्ञानसाफल्यपर्यालोचनेऽपि मोहादेः सत्त्वमत्यन्तासत्त्वं वा   
दुर्वचमित्यनिर्वचनीयतैव फलितेत्याह - किं किलेति । मोहजाले अत्यन्तासति   
ज्ञानेन किं किल समुज्झति निरस्यति । निरस्याभावे निरासकसाफल्यायोगात् ।   
एवमत्यन्तसत्त्वे वा ज्ञानेन किं समुज्झति । सत्यस्य ज्ञाननिरस्यत्वादर्शनात् ।   
तस्माद्यः कश्चिच्चासौ सङ्गश्च   
यत्किञ्चित्सङ्गोऽनिर्वचनीयाध्यासस्तल्लक्षणया सङ्गत्या रज्जुसर्पादीव तत्   
दृश्यजातं विमोहे कारणमिति परिशेषात्सिद्धमित्यर्थः ॥ २४ ॥  
  
(असति [इदमन्तिमं पद्मं क्वचिद्दृश्यते] जगति किं किलेह   
मोहः  
सति च किमङ्ग विमोहकारणं तत् ।  
जननमरणसंस्थितिष्वतस्त्वं  
भव खमिवातिसमः सदोपशान्तः ॥)  
  
इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे   
जननमरणसंस्थितिर्नामैकषष्टितमः सर्गः ॥ ६१ ॥  
  
इति श्रीवासिष्ठमहारामायणे तात्पर्यप्रकाशे स्थितिप्रकरणे   
जननमरणसंस्थितिर्नामैकषष्टितमः सर्गः ॥ ६१ ॥  
  
  