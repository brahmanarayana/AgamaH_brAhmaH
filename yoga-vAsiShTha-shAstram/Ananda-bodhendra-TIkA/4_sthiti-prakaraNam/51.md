+++
title = "५१"

+++
एकपञ्चाशः सर्गः ५१   
  
श्रीवसिष्ठ उवाच ।  
  
ततःप्रभृति तत्रासौ प्रसिद्धस्तापसाश्रमे ।  
कदम्बदाशूर इति शूरस्तपसि दारुणे ॥ १ ॥  
  
मनोयज्ञैरात्मबोधो वनदेव्यां सुतोद्भवः ।  
दाशूरस्यात्र पुत्राय ज्ञानदानं च कीर्त्यते ॥ १ ॥  
  
दारुणे तपसि शूरः अपराङ्मुखः । अदोद्युक्त इति यावत् ॥ १ ॥  
  
तस्म्ṁल्लतादले स्थित्वा विलोक्य ककुभः क्षणात् ।  
दृढपद्मासनं बद्ध्वा दिग्भ्यः प्रत्याहृतात्मना ॥ २ ॥  
  
ककुभो दिशः । प्रत्याहृतात्मना परावर्तितेन ॥ २ ॥  
  
अज्ञातपरमार्थेन क्रियामात्रे च तिष्ठता ।  
फलकार्पण्ययुक्तेन मनसा सोऽकरोन्मखम् ॥ ३ ॥  
  
नभोगतलतापत्रसंस्थितेनान्तरात्मना ।  
सर्वाः स्वमनसा तेन कृता यज्ञक्रियाः क्रमात् ॥ ४ ॥  
  
नभोगताया लतायाः शाखायाः पत्रेषु स्थितेन तेन सर्वा   
आधानाद्यश्वमेधान्ताः ॥ ४ ॥  
  
तत्रासौ दश वर्षाणि मनसैवायजत्सुरान् ।  
गवाश्वनरमेधाद्यैर्यज्ञैर्विपुलदक्षिणैः ॥ ५ ॥  
  
कालेनामलतां याते वितते तस्य चेतसि ।  
बलादवततारान्तर्ज्ञानमात्मप्रसादजम् ॥ ६ ॥  
  
अमलतां रागादिदोषशून्यताम् । एवं प्रतिबन्धक्षये सति बलात्   
प्राग्जन्मकृतश्रवणसंस्कारोद्बोधबलात् ॥ ६ ॥  
  
ततो विशीर्णावरणो विगलद्वासनामलः ।  
स ददर्शिकदा तस्यां लतायामग्रतः स्थिताम् ॥ ७ ॥  
  
ततो ज्ञानाद्विशीर्णाज्ञानावरणः । तदभ्यासाच्च विगलद्वासनामलो   
जीवन्मुक्तः सन्नित्यर्थः ॥ ७ ॥  
  
वनदेवीं विशालाक्षीमालोककुसुमाम्बराम् ।  
कामिनीं कान्तवदनां मदगूर्णितलोचनाम् ॥ ८ ॥  
  
नीलोत्पलामोदवतीमतीव सुमनोहराम् ।  
तामुवाचानवद्याङ्गीं स मुनिर्विनताननाम् ॥ ९ ॥  
  
भक्तिप्रणामलज्जाभिर्विनताननाम् ॥ ९ ॥  
  
कोकिलाकुसुमापूरनतां वनलतामिव ।  
का त्वमुत्पलपत्राक्षि कान्तिविक्षोभितस्मरा ॥ १० ॥  
  
कोकिलया कुसुमापूरैश्च नताम् ॥ १० ॥  
  
वयस्यामिव पुष्पाढ्यां लतां किमिव तिष्ठसि ।  
इत्युक्ते मृगशावाक्षी गौरपीनपयोधरा ॥ ११ ॥  
  
लतां अवष्टभ्येति शेषः ॥ ११ ॥  
  
मुनिमाह मनोहारि मुग्धाक्षरमिदं वचः ।  
यानि यानि दुरापानि वाञ्छितानि महीतले ॥ १२ ॥  
  
प्राप्यन्ते तान्ति तान्याशु महतामेव याच्ञया ।  
अहमस्मिṁल्लताकीर्णे त्वत्कदम्बाभ्यलङ्कृते ॥ १३ ॥  
  
याञ्चया प्रार्थनया ॥ १३ ॥  
  
लतालीलालया ब्रह्मन्विपिने वनदेवता ।  
यश्चैत्रसितपक्षस्य त्रयोदश्यां स्मरोत्सवे ॥ १४ ॥  
  
लताकुञ्जा एव लीलार्था आलया यस्याः । का त्वमिति प्रश्नस्योत्तरमुक्त्वा   
स्वागमनप्रयोजनमाह - य इत्यादिना । स्मराराधनाय प्रवर्तिते   
गीतवादित्रनाट्यबलिभोज्याद्युत्सवे ॥ १४ ॥  
  
बभूव वनदेवीनां समाजो नन्दने वने ।  
तत्राहमगमं नाथ त्रैलोक्यललनासदः ॥ १५ ॥  
  
त्रैलोक्यस्थानां ललनानां वनदेवीनां सदः समाजम् ॥ १५ ॥  
  
तत्र दृष्टा मया सर्वा वयस्या मदनोत्सवे ।  
अपुत्रया पुत्रयुतास्तेनाहं दुःखिता भृशम् ॥ १६ ॥  
  
तेनापुत्रत्वेन ॥ १६ ॥  
  
त्वयि सर्वार्थसार्थस्य बृहत्कल्पतरौ स्थिते ।  
अनाथेव कथं नाथ किल शोचाम्यपुत्रिका ॥ १७ ॥  
  
सर्वेषामर्थानां पुरुषार्थानां सार्थस्य सङ्घस्य । अजन्तुसङ्घे   
सार्थशब्दो गौणः ॥ १७ ॥  
  
देहि मे भगवन्पुत्र नो देद्देहमिहाग्नये ।  
प्रकरोम्याहुतिं पुत्र दुःखदाहोपशान्तये ॥ १८ ॥  
  
दाहोपशान्तयैति मानसदाहापेक्षया शरीरदाहः [दाहदुःखमल्पमिति   
पाठः] सुखायत इति भावः ॥ १८ ॥  
  
तामित्युक्तवतीं तन्वीं विहस्य मुनिपुङ्गवः ।  
प्राह हस्तगतं पुष्पं तस्यै दत्त्वा दयान्वितः ॥ १९ ॥  
  
दयान्वितो नतु धैर्याच्च्युत इति भावः ॥ १९ ॥  
  
गच्छ तन्वङ्गि मासेन पूजार्हमलिलोचनम् ।  
प्रसोष्यसे सुतं कान्तं प्रसूनमिव सल्लता ॥ २० ॥  
  
पूजार्हं जगत्पूज्यम् ॥ २० ॥  
  
किन्त्वसौ मरणावेशयायिन्या नस्त्वया सुतः ।  
याचितः कृच्छ्रं सम्प्राप्य ज्ञाता तेन भविष्यति ॥ २१ ॥  
  
कृच्छ्रं प्राणसङ्कटं सम्प्राप्य मरणावेश आत्मघातसङ्कल्पस्तेन   
यायिन्या आगतया त्वया नः अस्मत्तो याचितस्तेन हेतुना ज्ञाता तत्त्वज्ञः ।   
नत्वन्यवनदेवीपुत्रवदसौ भोगलम्पट इत्यर्थः ॥ २१ ॥  
  
इत्युक्त्वा स मुनिस्तन्वीं प्रसन्नमुखमण्डलाम् ।  
परिचर्यां करोमीति प्रार्थनोत्कां व्यसर्जयत् ॥ २२ ॥  
  
परिचर्यां सङ्गमसेवाद्युपचारम् ॥ २२ ॥  
  
सा जगामात्मसदनं सोऽतिष्ठत्स्वात्मना सह ।  
अवहत्क्रमशः काल ऋतुसंवत्सराङ्कितः ॥ २३ ॥  
  
स्वात्मना सहेत्यसहाय इति यावत् । अवहत् अतिचक्रमे ॥ २३ ॥  
  
अथ दीर्घेण कालेन सैवोत्पलविलोचना ।  
द्वादशाब्दमुपादाय सुतं मुनिमुपाययौ ॥ २४ ॥  
  
सा प्रणम्योपविश्याग्रे मुनिमिन्दुसमाननम् ।  
उवाच कलया वाचा चूतद्रुममिवालिनी ॥ २५ ॥  
  
अलिनी भ्रमरी ॥ २५ ॥  
  
अयं स भगवन्भव्यः कुमारः पुत्र आवयोः ।  
कृतो मया समग्राणां कलानां किल कोविदः ॥ २६ ॥  
  
कलानां वेदादिसर्वविद्यानाम् ॥ २६ ॥  
  
प्रभो केवलमेतेन ज्ञानं नाधिगतं शुभम् ।  
येन संसारचक्रेऽस्मिन्न पुनः परिपीड्यते ॥ २७ ॥  
  
ज्ञानं ब्रह्मविद्या ॥ २७ ॥  
  
ज्ञानं त्वमेवास्य विभो कृपयोपदिशाधुना ।  
को हि नाम कुले जातं पुत्रं मौर्ख्येण योजयेत् ॥ २८ ॥  
  
मौर्ख्येणेति । इतरविद्यानामतत्त्वविषयत्वादविद्यात्वमेवेति न   
मौर्ख्यनिस्तारस्ताभिरिति भावः ॥ २८ ॥  
  
एवं वदन्तीं स मुनिः सच्छिष्यमबले सुतम् ।  
इहैव स्थापयैनं त्वमित्युक्त्वा तां व्यसर्जयत् ॥ २९ ॥  
  
सच्छिष्यमुत्तमशिष्यगुणसम्पन्नम् ॥ २९ ॥  
  
तस्यां गतायां स पितुरन्तेवासितया तया ।  
अतिष्ठत्संयतो धीमानर्कस्येवारुणः पुरः ॥ ३० ॥  
  
अन्तेवासितया गुरुशुश्रूषणव्रतेन संयतः स्थिरनियमः सन् । अरुणो   
गरुडाग्रजः ॥ ३० ॥  
  
कदर्थः प्राप्य विज्ञानं ततश्चित्राभिरुक्तिभिः ।  
चिरकालमसौ तत्र मुनिः पुत्रमबोधयत् ॥ ३१ ॥  
  
कदर्थः शुश्रूषाव्रतचर्यादिक्लेशैः कदर्थितः सन् विज्ञानं   
उपायभूतशास्त्रजन्यं परोक्षज्ञानं प्राप्य स्थित इति शेषः ।   
ततस्तदनन्तरं तं पुत्रं चिरकालं अबोधयत् ।   
अपरोक्षीभावायोपदिदेशेत्यर्थः । अथवा पिता प्राक्तपःकदर्थितः सन्   
विज्ञानं प्राप्य पुत्रोऽप्येवं कदर्थितो माभूदिति स्वयमबोधयदित्यर्थः ॥   
३१ ॥  
  
आख्यायिकाख्यानशतैर्दृष्टान्तैर्दृष्टिकल्पितैः ।  
तथेतिहासवृत्तान्तैर्वेदवेदान्तनिश्चयैः ॥ ३२ ॥  
  
स्वोपलब्धार्थकथानिबन्धा आख्यायिकाः । पराख्यानादिकथानिबन्धा   
आख्यानानि । तेषां शतैः । दृष्टिकल्पितैः   
साम्यदर्शनकल्पितैर्भारतादीतिहासप्रसिद्धैर्वृत्तान्तैः निश्चयैः   
सिद्धान्तैः ॥ ३२ ॥  
  
अनुद्वेगितया नित्यं विस्तरेण कथाक्रमैः ।  
अनुभूतिमुपारूढै रूढिमेति यथा मयि ॥ ३३ ॥  
  
मयि प्रत्यगात्मनि रूढिं व्युत्पत्तिदार्ढ्यं यथा धिया पुत्र एति प्राप्नोति तथा   
इतिहासदृष्टान्तादिभिरबोधयदिति पूर्वत्रान्वयः ॥ ३३ ॥  
  
अनुभववशतो रसातिरिक्तै-  
रलमुचितार्थवचोगणैर्महात्मा ।  
जलद इव शिखण्डिनं पुरःस्थं  
तनयमबोधयदम्बरे महर्षिः ॥ ३४ ॥  
  
अनुभवः स्वात्मबोधचमत्कारस्तद्वशतः सर्वरसेभ्योऽतिरिक्तैरतिशयितैः ।   
उचितः परमपुरुषार्थरूपत्वादवश्यबोधार्हः अर्थो येषां   
तथाविधैर्वचोगणैः । जलदपक्षे अनुभववशतः श्रवणमात्रेण   
शिखण्डिनां प्रीतिजननादन्यरसाधिकैः । उचितः शिखण्डिनीसहनृत्याद्यर्थो   
येभ्यस्तथाविधैर्वचोगणैर्गर्जितसमूहैः । अम्बरे वृक्षाग्रे अन्तरिक्षे च ॥ ३४   
॥  
  
इत्यार्षे श्रीवासिष्ठमहारामायणे वाल्मीकीये मोक्षोपायेषु स्थितिप्रकरणे   
दाशूरो० दाशूरसुतानुबोधनं नामैकपञ्चाशः सर्गः ॥ ५१ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
दाशूरसुतानुबोधनं नामैकपञ्चाशत्तमः सर्गः ॥ ५१ ॥  
  
  