+++
title = "२३"

+++
त्रयोविंशः सर्गः २३  
  
श्रीवसिष्ठ उवाच ।  
  
य उत्तमपदालम्बी चक्रभ्रमवदास्थितः ।  
शरीरनगरीराज्यं कुर्वन्नपि न लिप्यते ॥ १ ॥  
  
शरीरनगरे राज्यं प्रबुद्धस्यात्र वर्ण्यते ।  
विनोदोसक्तसद्भोगैर्मनोजयसुखोदयः ॥ १ ॥  
  
जीवन्मुक्तस्य शरीरनगरीराज्यं वर्णयिष्यन् रामस्य तज्जिज्ञासां   
प्रश्नप्रयोजिकामुत्थापयति - शरीरेति । निवृत्ते घटोत्पादनप्रयोजने   
यावद्वेगं कुलालचक्रभ्रमवद्यावत्प्रारब्धक्षयं   
देहधारणव्यवहारमास्थितो जीवन्मुक्तः इत्यर्थः । न लिप्यते   
सत्यत्वाभिमानाभावादिति भावः ॥ १ ॥  
  
तस्येयं भोगमोक्षार्थं तज्ज्ञस्योपवनोपमा ।  
सुखायैव न दुःखाय स्वशरीरमहापुरी ॥ २ ॥  
  
क्रीडाविनोदहेतुत्वादुपवनोपमा ॥ २ ॥  
  
श्रीराम उवाच ।  
  
नगरीत्वं शरीरस्य कथं नाम महामुने ।  
एतां चाधिवसन्योगी कथं राजसुखैकभाक् ॥ ३ ॥  
  
एतां त्वदुक्तां शरीरनगरीमधिवसन्नधिष्ठाय पालयन् ।   
एकपदस्वारस्यात्सुखमेव भजते नतु राजान इव तद्दुःखलेशमपीत्यर्थः ॥ ३   
॥  
  
श्रीवसिष्ठ उवाच ।  
  
रम्येयं देहनगरी राम सर्वगुणान्विता ।  
ज्ञस्यानन्तविलासाढ्या स्वालोकार्कप्रकाशिता ॥ ४ ॥  
  
स्वालोक आत्मज्योतिः स एवार्कः ॥ ४ ॥  
  
नेत्रवातायनोद्द्योतप्रकाशभुवनान्तरा ।  
करप्रतोलीविस्तारप्राप्तपादोपजाङ्गला ॥ ५ ॥  
  
नेत्रे एव वातायने तत्रस्थाभ्यामुद्द्योताभ्यामिन्द्रियप्रदीपाभ्यां प्रकाशन्ते   
इति प्रकाशानि भुवनान्तराणि यस्याम् । करावेव प्रतोल्यौ रथ्ये तद्विस्तारेण   
प्राप्तं जानुपर्यन्ततालक्षणं पादोपजाङ्गलं यस्याः ॥ ५ ॥  
  
रोमराजीलतागुल्मा त्वचाजालकमालिता ।  
गुल्फाङ्गुल्यां प्रविश्रान्तजङ्घोरुस्तम्भमण्डला ॥ ६ ॥  
  
त्वचागतैः शिराजालकैर्मालिता । गुल्फौ पादजङ्घासन्धिग्रन्थी ताभ्यां   
पार्ष्णिर्लक्ष्यते तत्सहितायामङ्गुल्याम् । जातावेकवचनम् ॥ ६ ॥  
  
रेखाविभक्तपादाग्रशिलाप्रथमनिर्मिता ।  
चर्ममर्मशिरासारसन्धिसीमामनोरमा ॥ ७ ॥  
  
पादाग्रपदेनात्र पादाधस्तनी कठिना त्वगुच्यते सैव स्तम्भमूलाधारशिला ।   
रेखाभिर्विभक्तया नानालक्षणया तया प्रथमनिर्मिता ।   
प्रथमाधारनिर्माणेन निर्मितेत्यर्थः । बहिश्चर्म अन्तर्मर्माणि सीमानः   
मध्ये मध्ये शिराणां साराः शाखाप्ररोहाः सीमानः अस्थिषु तु सन्धयः   
सीमानः ताभिर्मनोरमा ॥ ७ ॥  
  
उरूरुतनुभागाग्रनिर्मितोपस्थनिम्नगा ।  
कचत्केशावलीकाचदलप्रस्थवनावृता ॥ ८ ॥  
  
उर्वोः ऊर्वोस्तनोर्मध्यकायस्य च यः सन्धिभागस्तस्याग्रे पुरोभागे निर्मिता   
उपस्थेन्द्रियरूपा निम्नगा नगरमध्यनदी यस्याः । कचन्ती केशावल्येव   
काचवन्नीलानि दलानि येषु तथाविधैः क्रीडाशैलप्रायशिरःप्रस्थेन   
श्मश्रुकक्षादिरोमवनैश्चावृता ॥ ८ ॥  
  
भ्रूललाटोष्ठसच्छायवदनोद्यानशोभिता ।  
दृष्टिपातोत्पलाकीर्णकपोलविपुलस्थली ॥ ९ ॥  
  
नीलच्छदसदृशाभ्यां भ्रूभ्यां पाण्डुनवच्छदसदृशेन ललाटेन   
पुष्पसदृशाभ्यामोष्ठाभ्यां च सच्छायं   
कान्तिमद्यद्वदनलक्षणमुद्यानं कदलीवनं तेन शोभिता । दृष्टिपाताः   
कटाक्षास्तल्लक्षणैरुत्पलैराकीर्णौ यौ कपोलौ तल्लक्षणे विहारस्थल्यौ यत्र ॥ ९   
॥  
  
वक्षःस्थलसरःस्यूतकुचपङ्कजकोरका ।  
घनरोमावलीच्छन्नस्कन्धक्रीडाशिलोच्चया ॥ १० ॥  
  
स्कन्धावेव क्रीडाशिलोच्चयौ यस्याम् ॥ १० ॥  
  
उदरश्वभ्रनिक्षिप्तस्वान्नेष्टा भक्ष्यतत्परा ।  
दीर्घकण्ठबिलोद्गीर्णवातसंरम्भशब्दिता ॥ ११ ॥  
  
उदरलक्षणे कोशागारश्वभ्रे निक्षिप्तानि यानि स्वप्रारब्धप्रापितान्यन्नानि   
तान्येव स्वानि धनानि अन्नानि धान्यादीनीष्टानि प्रियाणि वसनाभरणादीनि च   
यस्याम् । भक्ष्यमनिषिद्धविषयोपभोगं तन्वन्तीति भक्ष्यततो   
रसनश्रोत्रादयः पराः शिरःसौधवातायनोपविष्टनागरस्थानीया यस्याम् ।   
दीर्घमूर्ध्वमुखं यत्कण्ठबिलं तद्द्वारा उद्गीर्णो यः   
प्राणवातस्तत्कृतेन संरम्भेण कण्ठद्वारकपाटोद्घाटनेन शब्दिता ॥ ११   
॥  
  
हृदयापणनिर्णीतयथाप्राप्तार्थभूषिता ।  
अनारतनवद्वारप्रवहत्प्राणनागरा ॥ १२ ॥  
  
हृदयापणशब्देन तत्स्था विचारलक्षणा रत्नादिपरीक्षकजना गृह्यन्ते ।   
तैर्निर्णीताः परीक्ष्य गृहीताश्चक्षुरादिद्वारा यथायोग्यं प्राप्ता ये   
शब्दाद्यर्थास्तैर्वासनारूपैः पण्यैर्भूषिता ॥ १२ ॥  
  
आस्यस्फारवदादृष्टदन्तास्थिशकलाकुला ।  
मुखास्पदाभ्रमज्जिह्वाचण्डीचर्वितभोजना ॥ १३ ॥  
  
आस्ये स्फारवत् द्वारभक्तिरचना   
गजदन्तविभागदीषद्दृष्टैर्दन्तलक्षणैरस्थिशकलैराकुला । मुखास्पदया   
आसमन्ताद्भ्रमन्त्या जिह्वालक्षणया चण्ड्या काल्या चर्वितानि आस्वादितानि   
भोजनानि चतुर्विधान्यन्नानि यस्याम् ॥ १३ ॥  
  
रोमशष्पतरच्छन्ना कर्णकोटरकूपका ।  
स्फिक्शृङ्खलास्थितोपान्तपृष्ठविस्तीर्णजङ्गला ॥ १४ ॥  
  
रोमलक्षणैः श।पतरैर्दीर्घतृणैश्छन्ना ॥ १४ ॥  
  
गुदोत्थानारघट्टान्तप्रद्रुतानन्तकर्दमा ।  
चित्तोद्यानमहीवल्गदात्मचिन्तावराङ्गना ॥ १५ ॥  
  
गुदादुत्थानमुद्गमो यस्य मलस्य तदेव मूत्रस्थानलक्षणस्य आरघट्टस्य   
घटीयन्त्रस्यान्ते प्रान्ते प्रद्रुतः प्रवहन्ननन्तो दूरतः कर्दमो यस्याम् ।   
चित्तलक्षणायामुद्यानमह्यां वल्गन्ती सदाक्रीडमाना आत्मचिन्तालक्षणा   
वराङ्गना पुरस्वामिनी यस्याम् ॥ १५ ॥  
  
धीवरत्रादृढावद्धचपलेन्द्रियमर्कटा ।  
वदनोद्यानहसनपुष्पोद्गममनोरमा ॥ १६ ॥  
  
धीरेव वरत्रा चर्मरज्जुस्तया दृढा बद्धाश्चपलेन्द्रियमर्कटा यस्याम् ।   
वदनोद्याने हसनमेव पुष्पोद्गमस्तेन मनोरमा ॥ १६ ॥  
  
स्वशरीरमनोज्ञस्य सर्वसौभाग्यसुन्दरी ।  
सुखायैव न दुःखाय परमाय हिताय च ॥ १७ ॥  
  
स्वशरीरमनसी जानातीति स्वशरीरमनोज्ञस्तत्त्ववित्तस्य सुखायैव   
परमहितमुपदेशादिना परोद्धारस्तस्मै च ॥ १७ ॥  
  
अज्ञस्येयमनन्तानां दुःखानां कोशमालिका ।  
ज्ञस्य त्वियमनन्तानां सुखानां कोशमालिका ॥ १८ ॥  
  
किञ्चिदस्यां प्रनष्टायां ज्ञस्य नष्टमरिन्दम ।  
स्थितायां संस्थितं सर्वं तेनेयं ज्ञसुखावहा ॥ १९ ॥  
  
ज्ञस्यानन्तसुखायेति यदुक्तं तद्दर्शयति - किञ्चिदिति । किञ्चिदल्पं   
तुच्छमेव नष्टं न सत्यवस्त्वित्यर्थः । सर्वं भोगमोक्षसुखम् ॥ १९ ॥  
  
यदेनां ज्ञः समारुह्य संसारे विहरत्यलम् ।  
अशेषभोगमोक्षार्थं तेनेयं ज्ञरथः स्मृतः ॥ २० ॥  
  
ज्ञस्य रथ इव रथः ॥ २० ॥  
  
शब्दरूपरसस्पर्शगन्धबन्धुश्रियो यतः ।  
अनयैव हि लभ्यन्ते तेनेयं ज्ञस्य लाभदा ॥ २१ ॥  
  
सुखदुःखक्रियाजालं यदेषोद्वहति स्वयम् ।  
तदेषा राम सर्वज्ञसर्ववस्तुभरक्षमा ॥ २२ ॥  
  
सर्वं पूर्णमात्मानं जानातीति सर्वज्ञस्तत्त्ववित्तस्य सर्वेषां   
भोगमोक्षोपायवस्तूनां भरणं भरः सङ्ग्रहस्तत्क्षमा ॥ २२ ॥  
  
तस्यां शरीरपुर्यां हि राज्यं कुर्वन्गतज्वरः ।  
ज्ञस्तिष्ठति गतव्यग्रः स्वपुर्यामिव वासवः ॥ २३ ॥  
  
व्यग्रशब्दो भावप्रधानः । तथाच गतव्यग्रः स्वस्थ इत्यर्थः ॥ २३ ॥  
  
न क्षिपत्यवटाटोपे मनोमत्ततुरङ्गमम् ।  
न लोभदुर्द्रुमादाय प्रज्ञापुत्रीं प्रयच्छति ॥ २४ ॥  
  
अवटे योनिगर्ते आटोपः पराक्रमो यस्य कामस्य तद्विषये । न क्षिपति न प्रेरयति ।   
लोभ एव दुर्द्रुर्विषवृक्षस्तमादाय शुल्कत्वेन गृहीत्वा प्रज्ञालक्षणां   
पुत्रीं कन्यां मोहाधर्मादिदौष्कुलेयेभ्यो न प्रयच्छति । अथवा   
दुर्द्रुमशब्देन तत्फलं लक्ष्यते । लोभलक्षणदुर्द्रुमफलमत्ति अनुभवतीति   
लोभदुर्द्रुमादः अधार्मिकजनस्तस्मै प्रज्ञा विवेकवती बुद्धिस्तल्लक्षणां   
पुत्रीं न प्रयच्छति । तेषु स्वप्रज्ञां गूहमानश्चरतीत्यर्थः ॥ २४ ॥  
  
अज्ञानपरराष्ट्रं च न रन्ध्रं त्वस्य पश्यति ।  
संसारारिभयस्यान्तर्मूलान्येव निकृन्तति ॥ २५ ॥  
  
संसारलक्षणारिभयस्य मूलानि स्नेहास्तानि निकृन्तति ॥ २५ ॥  
  
तृष्णासारपरावर्तं कामसम्भोगदुर्ग्रहे ।  
न निमज्जति पर्यस्तः सुखदुःखप्रदेवने ॥ २६ ॥  
  
तृष्णानद्याः सरणं सारः प्रवाहस्तस्य महत्यावर्ते   
कामसम्भोगलक्षणदुष्टग्राहवति अन्तर्मुखत्वात्पर्यस्तो बहिर्मुखः सन् न   
निमज्जति । सुखलवलक्षणैर्दुःखैः प्रदेवने परिदेवनसाधने ॥ २६ ॥  
  
करोत्यविरतं स्नानं बहिरन्तरवीक्षणात् ।  
सरित्सङ्गमतीर्थेषु मनोरथगतः क्रमात् ॥ २७ ॥  
  
बहिरन्तश्च अस्य वासुदेवस्य परमात्मन ईक्षणादाधिभौतिकेष्वाध्यात्मिकेषु   
च सरित्सङ्गमतीर्थेषु अविरतं सार्वकालिकं स्नानं करोति ।   
तथाचाहुर्वृद्धः - स्नातं तेन समस्ततीर्थसलिले सर्वापि   
दत्ताऽवनिर्यज्ञानां च कृतं सहस्रमयुतं देवाश्च सम्पूजिताः ।   
संसाराच्च समुद्धृताः स्वपितरः सर्वस्य पूज्यो ह्यसौ यस्य ब्रह्मविचारणे   
क्षणमपि प्राप्नोति धैर्यं मनः ॥ इति । मनोरथोऽत्र   
मानसब्रह्माकारवृत्तिस्तद्गतस्तदारूढः ॥ २७ ॥  
  
सकलाक्षजनादृश्यसुखप्रेक्षापराङ्मुखः ।  
ध्याननाम्नि सुखं नित्यं तिष्ठत्यन्तःपुरान्तरे ॥ २८ ॥  
  
सकलैरक्षलक्षणैर्जनैरादृश्येषु आपातदृश्येषु विषयेषु सुखानां   
प्रेक्षायां पराङ्मुखः ॥ २८ ॥  
  
सुखावहैषा नगरी नित्यं वै विदितात्मनः ।  
भोगमोक्षप्रदा चैषा शक्रस्येवामरावती ॥ २९ ॥  
  
स्थितया संस्थितं सर्वं किञ्चिन्नष्टं न नष्टया ।  
यया पुर्या महीयस्या सा कथं न सुखावहा ॥ ३० ॥  
  
विनष्टे देहनगरे ज्ञस्य नष्टं न किञ्चन ।  
आक्रान्तकुम्भाकाशस्य स्वस्य कुम्भक्षये यथा ॥ ३१ ॥  
  
आक्रान्तः स्वसात्कुतः कुम्भाकाशो येन तस्य स्वस्य ॥ ३१ ॥  
  
विद्यमानं घटं वायुः किञ्चित्स्पृशति नास्थितम् ।  
यथा तथैव देही स्वां शरीरनगरीमिमाम् ॥ ३२ ॥  
  
यस्य स्थितिदशायामपि न सम्यक् स्पर्शस्तस्य नाशे स्पर्शो नेति किं वाच्यमिति   
दृष्टान्तेनाह - विद्यमानमिति ॥ ३२ ॥  
  
अत्रस्थः पुरुषो भोगानात्मा सर्वगतोऽपि सन् ।  
विश्वकल्पकृतान्भुक्त्वा पुंसामधिगतार्थभाक् ॥ ३३ ॥  
  
अत्रास्यां शरीरनगर्यां तिष्ठतीत्यत्रस्थ आत्मा तत्त्वविद्विश्वकल्पनं   
विश्वकल्पस्तत्कृतान्प्रारब्धभोगान्भुक्त्वा अधिगतं प्राक्साक्षात्कृतं   
पूर्णं स्वात्मरूपमर्थं परमपुरुषार्थं मोक्षं भजत्   
इत्यधिगतार्थभाग्भवतीति शेषः ॥ ३३ ॥  
  
कुर्वन्नपि न कुर्वाणः समस्तार्थक्रियोन्मुखः ।  
कदाचित्प्रकृतान्सर्वान्कार्यार्थाननुतिष्ठति ॥ ३४ ॥  
  
व्यवहारदृशा कुर्वन्नपि परमार्थदृशा न कुर्वाणः ॥ ३४ ॥  
  
कदाचिल्लीलया लोलं विमानमधिरोहति ।  
अनाहतगतिः कान्तं विहर्तुममलं मनः ॥ ३५ ॥  
  
तस्य देहनगर्यां कान्तादिभोगफलान्याह - कदाचिदिति । विमानं   
विमानतुल्यं हृत्पुण्डरीकम् । कान्तं भोगकौतुकवन्मनो विहर्तुं   
विनोदयितुम् ॥ ३५ ॥  
  
तत्रस्थो लोकसुन्दर्या सततं शीतलाङ्गया ।  
रमते रामया मैत्र्या नित्यं हृदयसंस्थितः ॥ ३६ ॥  
  
तत्रस्थः पूर्ववत् । मैत्र्या मैत्रीलक्षणया । रामया प्रियया ॥ ३६ ॥  
  
द्वे कान्ते तिष्ठतः सम्यक् पार्श्वयोः सत्यतैकते ।  
इन्दोरिव विशाखे द्वे समाह्लादितचेतसी ॥ ३७ ॥  
  
क्षपितानखिलाṁल्लोकान्दुःखक्रकचदारितान् ।  
वल्लीवनस्थान्नभसः पृष्ठादर्क इवेक्षते ॥ ३८ ॥  
  
स्वर्गिणो नारकिदुःखदर्शितामिव तस्याज्ञजनदुःखदर्शितामाह -   
क्षपितानिति । वल्लीभिर्वनमिव परस्परं संवेष्ट्य स्थितान् । नभसः पृष्ठे   
स्थितोऽर्क इवेति दृष्टान्तात्तत्त्वविदोऽपि संसारवनविप्रकर्षो गम्यते ॥ ३८ ॥  
  
चिरं पूरितसर्वाशः सर्वसम्पतीसुन्दरः ।  
अपुनःखण्डनायेन्दुः पूर्णाङ्ग इव राजते ॥ ३९ ॥  
  
आशा दिशो मनोरथाश्च । सर्वाः सम्पत्तयस्ताभिः सर्वात्मभावसम्पत्त्या च   
सुन्दरः । अपुनःखण्डनाय पुनःक्षयाभावाय ॥ ३९ ॥  
  
सेव्यामानोऽपि भोगौघो न खेदायास्य जायते ।  
कालकूटः किलेशस्य कण्ठे प्रत्युत राजते ॥ ४० ॥  
  
भोगौघः स्रक्चन्द्रनादिभोगौघः । खेदाय पुनर्जन्मादिदुःखाय । अथवा   
भोगौघो दुष्प्रारब्धः भोगौघः खेदाय तात्कालिकदुःखाय । प्रत्युतेति ।   
तत्त्वविदोऽपि तप आदिक्लेशः प्रत्युताज्ञजनशिक्षामहाफलो राजते इति भावः ॥   
४० ॥  
  
परिज्ञातोपभुक्तो हि भोगो भवति तुष्टये ।  
विज्ञाय सेवितो मैत्रीमेति चोरो न शत्रुताम् ॥ ४१ ॥  
  
परिज्ञाय भोगे प्रत्युत तस्य सुखहेतुतैवेत्याशयेनाह - परिज्ञातेति ॥ ४१ ॥  
  
नरनारी नटौघानां [नदौघानां इति पाठः] विरहे   
दूरगामिनाम् ।  
ज्ञेन यात्रेव सुभगा भोगश्रीरवलोक्यते ॥ ४२ ॥  
  
तत्कुतस्तत्राह - नरेति । विरहे समाजविघटने दूरगमनशीलानां   
समाजमिलितनरनारीनटौघानां यात्रा समाज इव ।   
भोगश्रीर्भोग्यपुत्रधनादिश्रीः ॥ ४२ ॥  
  
अशङ्कितोपसम्प्राप्ता ग्रामयात्रा यथाध्वगैः ।  
प्रेक्ष्यन्ते तद्वदेव ज्ञैर्व्यवहारमयाः [ङीय्भाव आर्षः]   
क्रियाः ॥ ४३ ॥  
  
अयत्नोपनतेऽप्यक्षि पदार्थेषु यथा पुनः ।  
नीरागमेव पतति तद्वत्कार्येषु धीरधीः ॥ ४४ ॥  
  
यथा अक्षि चक्षुरयत्नोपनते यत्नाविरचिते पर्वतवनपुष्करिण्यादौ   
तद्गततरुगुल्मतामरसादिपदार्थेषु   
ममत्वाभिमानाभावाच्छेदभेदापहारादिदर्शनेऽपि   
दुःखादर्शनान्नीरागमेव पतति तद्वद्धीरस्य विदुषो धीः   
स्वपुत्रमित्रादिव्यवहारकार्येष्वपि नीरागमेव पततीत्यर्थः ॥ ४४ ॥  
  
इन्द्रियाणां न हरै प्राप्तमर्थं कदाचन ।  
नाददाति तथाऽप्राप्तं सम्पूर्णो ज्ञोऽवतिष्ठते ॥ ४५ ॥  
  
कथं तर्हि प्रवर्तते तदाह - इन्द्रियाणामिति । प्राप्तं   
प्रारब्धोपस्थापितमर्थं विषयं न हरति न वारयति । अप्राप्तं च   
यत्नपूर्वकं नाददाति न सम्पादयति । यथाप्राप्तोपयोगेन जीवतीत्यर्थः ॥ ४५ ॥  
  
अप्राप्तचिन्ताः सम्प्राप्तसमुपेक्षाश्च सन्मतिम् ।  
न कम्पयन्ति तरलाः पिच्छाघाता इवाचलम् ॥ ४६ ॥  
  
तत्कुतस्तत्राह - अप्राप्तेति । यतः अप्राप्तचिन्ताः प्राप्तोपेक्षाः पश्चात्तापाच्च   
तं न कम्पयन्ति न तरलीकुर्वन्त्यज्ञमिवेत्यर्थः । पिच्छाघाता   
मयूरबर्हघाताः ॥ ४६ ॥  
  
संशान्तसर्वसन्देहो गलिताखिलकौतुकः ।  
सङ्क्षीणकल्पनादेहो ज्ञः सम्राडिव राजते ॥ ४७ ॥  
  
सर्वसन्देहकारणाज्ञाननाशादेव संशान्तसर्वसन्देहः । सर्वभोगेषु   
मिथ्यात्वदर्शनाद्गलिताखिलकौतुकः । सङ्क्षीणौ तदुभयकल्पनाहेतू   
स्थूलसूक्ष्मदेहौ यस्येति हेतुगर्भं विशेषणम् । सम्राट् राजसूयफलं   
स्वाराज्यपदं प्राप्तवानिव । स स्वराड्भवति इति श्रुतेः ॥ ४७ ॥  
  
आत्मन्येव न मात्यन्तः स्वात्मनात्मनि जृम्भते ।  
सम्पूर्णोऽपारपर्यन्तः क्षीरार्णव इवार्णवे ॥ ४८ ॥  
  
पामरदृशा स्वाराज्यदृष्टान्तस्तत्त्वदृशा तु नास्ति दृष्टान्तः   
परिच्छेदाभावादित्याशयेनाह - आत्मन्येवेति । अर्णवे स्वात्मनीत्यर्थः ॥ ४८   
॥  
  
भोगेच्छाकृपणाञ्जन्तून्दीनान्दीनेन्द्रियाणि च ।  
अनुन्मत्तमनाः शान्तो हसत्युन्मत्त्कानिव ॥ ४९ ॥  
  
अनुन्मत्तमनाः प्रशान्तचित्तः सम्भोगेच्छाकृपणान् जन्तून् दीनानि   
स्वपरेन्द्रियाणि च उन्मत्तकानिव हसति ॥ ४९ ॥  
  
इच्छतोऽन्योज्झितां जायां यथैवान्येन हस्यते ।  
इन्द्रियस्येच्छतो भोगं तद्वज्ज्ञेन विहस्यते ॥ ५० ॥  
  
तत्त्वविदोज्झितं भोगमिच्छत इन्द्रियस्य । हस्यते प्रवृत्तिरित्युभयत्र शेषः ॥   
५० ॥  
  
त्यजत्स्वात्मसुखं सौम्यं मनो विषयविद्रुतम् ।  
अङ्कुशेनेव नागेन्द्रं विचारेण वशं नयेत् ॥ ५१ ॥  
  
ननु मन्दज्ञानेन पुरुषेण विषयेषु द्रुतं मनः कथं निग्राह्यं तत्राह   
- त्यजदिति ॥ ५१ ॥  
  
भोगेषु प्रसरो यस्या मनोवृत्तेश्च दीयते ।  
साप्यादावेव हन्तव्या विषस्येवाङ्कुरोद्गतिः ॥ ५२ ॥  
  
दीयते यया भोगतृष्णयेति शेषः ॥ ५२ ॥  
  
ताडितस्य हि यः पश्चात्सम्मानः सोऽप्यनन्तकः ।  
शालेर्ग्रीष्माभितप्तस्य कुसेकोऽप्यमृतायते ॥ ५३ ॥  
  
ननु [तनुनिग्रहपीडितं इति पाठः] निग्रहपीडितं मनो रुष्टो बाल इव   
स्वात्मन्यपि न रज्येतेति चेत्तत्राह - ताडितस्येति । चिरोन्मादलालितस्य   
सकृन्निग्रहे पुनः परित्यागे हि तथा स्याच्चिरनिग्रहेण निराशतां नीतस्य तु न   
तथेति भावः । कुसेकोऽपीत्यपिशब्दात्सुसेके किं वाच्यमिति गम्यते ॥ ५३ ॥  
  
अनार्तेन हि सन्मानो बहुमानो न बुध्यते ।  
पूर्णानां सरितां प्रावृट्पूरः स्वल्पो न राजते ॥ ५४ ॥  
  
उक्तमेव भावं प्रकाशयति - अनार्तेनेति ॥ ५४ ॥  
  
पूर्णस्तु प्राकृतोऽप्यन्यत्पुनरप्यभिवाञ्छते ।  
जगत्पूरणयोग्याम्बुर्गृह्णात्येवार्णवो जलम् ॥ ५५ ॥  
  
मनसोऽभिगृहीतस्य या पश्चाद्भोगमण्डना ।  
तामेवालब्धविस्तारां [तामेव लब्धविस्तारात् इति टीकानुगुणः पाठ इति   
भाति] क्लिष्टत्वाद्बहु मन्यते ॥ ५६ ॥  
  
अभिगृहीतस्य सर्वतो निगृहीतस्य ।   
भोगमण्डनाभिक्षाशनाद्यल्पविषयार्पणेन लालनम् ।   
लब्धविस्तारात्प्राक्तनभोगाद्बहु अधिकं मन्यते ॥ ५६ ॥  
  
बन्धमुक्तो महीपालो ग्रासमात्रेण तुष्यति ।  
परैरबद्धो नाक्रान्तो न राज्यं बहु मन्यते ॥ ५७ ॥  
  
उक्तेऽर्थे दृष्टान्तमाह - बन्धमुक्त इति ॥ ५७ ॥  
  
हस्तं हस्तेन सम्पीड्य दन्तैर्दन्तान्विचूर्ण्य च ।  
अङ्गान्यङ्गैरिवाक्रम्य जयेच्चेन्द्रियशात्रवान् ॥ ५८ ॥  
  
तस्माच्चिरनिग्रहेण बोधेन च समूलमनोजयाय प्रथममिन्द्रियजय एव   
सर्वप्रयत्नैः कार्य इत्याह - हस्तमिति ॥ ५८ ॥  
  
जेतुमन्यं कृतोत्साहैः पुरुषैरिह पण्डितैः ।  
पूर्वं हृदयशत्रुत्वाज्जेतव्यानीन्द्रियाण्यलम् ॥ ५९ ॥  
  
न मनोजयार्थमेव बाह्यशत्रुजयार्थमपीन्द्रियजय आवश्यक इत्याह -   
जेतुमिति ॥ ५९ ॥  
  
एतावति धरणितले  
सुभगास्ते साधुचेतनाः पुरुषाः ।  
पुरुषकलासु च गण्या  
न जिता ये चेतसा स्वेन ॥ ६० ॥  
  
इन्द्रियनिग्रहफलं मनोजयमाश्रयप्रशंसावन्दनाभ्यां प्रशंसति ##-  
पुरुषाणां कलासु स्वबन्धमोक्षकौशलेषु गण्या इत्यर्थः ॥ ६० ॥  
  
हृदयबिले कृतकुण्डल-  
कलनाविवशो मनोमहाभुजगः ।  
यस्योपशान्तिमागत-  
मलमुदितं तं सुनिर्मलं वन्दे ॥ ६१ ॥  
  
हृदयबिले कृतया कुण्डलकलनया विवशो गर्वपरवशो महाभुजगो मनो   
यस्य उपशान्तिमात्यन्तिकनाशमागतं महामुनिं अलं स्वेन   
रूपेणोदितमाविर्भूतं सुनिर्मलं तं तत्त्वविदं वन्दे इत्यर्थः ॥ ६१ ॥  
  
इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे   
शरीरनगरविभूतियोगो नाम त्रयोविंशः सर्गः ॥ २३ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
शरीरनगरविभूतियोगो नाम त्रयोविंशः सर्गः ॥ २३ ॥  
  
  