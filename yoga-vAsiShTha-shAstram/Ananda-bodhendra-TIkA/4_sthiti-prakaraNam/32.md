+++
title = "३२"

+++
द्वात्रिंशः सर्गः ३२   
  
श्रीराम उवाच ।  
  
सतामप्यसतामेव बालयक्षपिशाचवत् ।  
दामव्यालकटादीनां दुःखस्यान्तः कथं भवेत् ॥ १ ॥  
  
मत्स्यसारसजन्माप्त्या वियुक्ता राजसद्मनि ।  
मशकादितनुष्वाप्तज्ञानास्ते मुक्तिमाययुः ॥ १ ॥  
  
अज्ञबुद्ध्या सतामपि परमार्थतोऽसतामेव दुःखस्यान्तो मोक्षः कथं   
भवेत् । कदा भविष्यतीति यावत् ॥ १ ॥  
  
श्रीवसिष्ठ उवाच ।  
  
दामव्यालकुटुम्बैस्तैस्तदैव यमकिङ्करैः ।  
प्रार्थितेन यमेनोक्तमिदं शृणु रघूद्वह ॥ २ ॥  
  
दामव्यालकटानां कुटुम्बैर्बान्धवभूतैर्यमकिङ्करैः ॥ २ ॥  
  
यदा वियोगमेष्यन्ति श्रोष्यन्ति च निजां कथाम् ।  
दामादयस्तदा मुक्ता भविष्यन्तीत्यसंशयम् ॥ ३ ॥  
  
निजां स्वीयां   
शम्बरमायाकल्पितजीवभावनिर्वासनाद्वयचिन्मात्रस्वस्वाभाव्यकथाम् ।   
तदा स्वतत्त्वं बुद्ध्वा मुक्ता भविष्यन्तीति असंशयं निःसंशयं   
यमेनोक्तमित्यर्थः ॥ ३ ॥  
  
श्रीराम उवाच ।  
  
स्ववृत्तान्तमिमं कुत्र कदा कथयते कथम् ।  
श्रोष्यन्ति भगवंस्ते वा वर्णयेदं यथाक्रमम् ॥ ४ ॥  
  
ते दामादयः । त्वर्थे वाशब्दः । कथयते कथयतः सकाशात् । व्यत्ययेन   
पञ्चम्यर्थे चतुर्थी ॥ ४ ॥  
  
श्रीवसिष्ठ उवाच ।  
  
काश्मीरेषु महापद्मसरसीतीरपल्वले ।  
भूयोभूयोऽनुभूयैव मत्स्ययोनिपरम्पराम् ॥ ५ ॥  
  
आलोलिताशया लोलाः कालेन लयमागताः ।  
तत्रैव पद्मसरसि ते भविष्यन्ति सारसाः ॥ ६ ॥  
  
आलोलितः ग्रीष्मे महिषसूकरादिभिरालोडित आशयः पल्वलं येषां तथाविधाः   
सन्तः ॥ ६ ॥  
  
तत्र ख्लारमालासु सरोजपटलीषु च ।  
शैवालवरवल्लिषु तरङ्गवलनासु च ॥ ७ ॥  
  
चलत्कुसुमदोलासु नीलोत्पललतासु च ।  
सीकरौघाभ्रलेखासु शीतलावर्तवर्तिषु ॥ ८ ॥  
  
सारसाः सरसम्भोगान्भुक्त्वा भुवनभूषणाः ।  
विहृत्य सुचिरं कालमलमागतशुद्धयः ॥ ९ ॥  
  
ते वियुक्ता भविष्यन्ति मुक्तये लब्धबुद्धयः ।  
रजःसत्त्वतमांसीव भेदं प्राप्य यदृच्छया ॥ १० ॥  
  
लब्धबुद्धयः प्राप्तविचारबुद्धयः । यथा रजःसत्त्वतमांसि विवेकदृशा   
पर्यालोच्यमानानि मुक्तये भेदं विवेकं प्राप्नुवन्ति तद्वत् ॥ १० ॥  
  
काश्मीरमण्डलस्यान्तर्नगरं नगशोभितम् ।  
नाम्नाधिष्ठानमित्येव श्रीमत्तस्य भविष्यति ॥ ११ ॥  
  
नगैर्वृक्षैरद्रिभिश्च शोभितम् ॥ ११ ॥  
  
प्रद्युम्नशिखरं नाम तस्य मध्ये भविष्यति ।  
शृङ्गं लघु सरोजस्य कोशचक्रमिवोदरे ॥ १२ ॥  
  
लघु लङ्घनार्हं स्वारोहमिति यावत् । कोशचक्रं कर्णिकेव ॥ १२ ॥  
  
तस्य मूर्ध्नि गिरेर्गेहं कश्चिद्राजा भविष्यति ।  
अभ्रङ्कषमहाशालं शृङ्गे [शालशृङ्गे इति टिकानुगुणः   
पाठः] शृङ्गमिवापरम् ॥ १३ ॥  
  
तस्य गिरेर्मूर्ध्नि कश्चित्किञ्चिद्गेहं अन्येषां गृहाणां राजेव राजा   
भविष्यति । अभ्रमाकाशं कषति च्छिद्रीकरोतीवेत्यभ्रङ्कषे महति   
शालवृक्षस्य शृङ्गे मध्यमशाखाग्रे । अभ्रङ्कषा महत्यः शालाः   
प्रासादा यत्र तथाविधे गिरिशृङ्गे अपरं शृङ्गमिवेत्युत्प्रेक्षा वा ॥ १३ ॥  
  
गृहस्येशानकोणेऽस्ति शिरोभित्तिव्रणोदरे ।  
तस्यानिशमविश्रान्तवाताधूततृणान्तिके ॥ १४ ॥  
  
शिरोभित्तेरूर्ध्वकुड्यस्य व्रणो विदीर्णशिलासन्धिभागस्तस्योदरे अस्ति नीडमिति   
शेषः ॥ १४ ॥  
  
आलये दानवो व्यालः कलविङ्को भविष्यति ।  
प्रथमाल्पश्रुतशास्त्र इवार्थरहितारवः ॥ १५ ॥  
  
आलये तस्मिन्नीडे कलविङ्कश्चटकः । प्रथममल्पं श्रुतं शास्त्रं येन   
तथाविधो द्विज इव अर्थरहितो निरर्थक आरवो यस्य । चीचीकूचीत्यव्यक्तवाशित इति   
यावत् ॥ १५ ॥  
  
तस्मिन्नेव तदा काले तत्र राजा भविष्यति ।  
श्रीयशस्करदेवाख्यः शक्रः स्वर्ग इवापरः ॥ १६ ॥  
  
दानवो दामनामात्र मशकस्तस्य सद्मनि ।  
भविष्यति बृहत्स्तम्भपृष्ठच्छिद्रे मृदुध्वनिः ॥ १७ ॥  
  
अधिष्ठानाभिधे तस्मिन्नेवान्तर्नगरे तदा ।  
रत्नावलीविहाराख्यो विहारोऽपि भविष्यति ॥ १८ ॥  
  
विहरन्त्यस्मिञ्जना इति विहारः क्रीडागृहम् ॥ १८ ॥  
  
तस्मिंस्तद्भूमिपामात्यो नरसिम्ह इति श्रुतः ।  
करामलकवद्दृष्टबन्धमोक्षो निवत्स्त्यति ॥ १९ ॥  
  
करामलकवत् दृष्टौ श्रुतियुक्तिगुरूपदेशस्वानुभवैः परीक्ष्य   
रत्नतत्त्वमिव निश्चितौ बन्धमोक्षौ येन ॥ १९ ॥  
  
भविष्यति गृहे तस्य क्रीडनः क्रकरः खगः ।  
कटो मायासुरो नाम कृतराजतपञ्जरः ॥ २० ॥  
  
तस्यामात्यस्य क्रीडनः क्रीडासाधनभूतः क्रकरः शारिकाभेदः कटो नाम   
मायासुर इत्यन्वयः ॥ २० ॥  
  
स नृसिंहो नृपामात्यश्लोकैर्विरचितामिमाम् ।  
दामव्यालकटादीनां कथयिष्यति सत्कथाम् ॥ २१ ॥  
  
सकटः क्रकरः श्रुत्वा तत्कथासंस्मृतात्मभूः ।  
शान्तमित्थं महाशान्तं परं निर्वाणमेष्यति ॥ २२ ॥  
  
संस्मृत आत्मैव सर्वतः सर्वदा भवतीत्यात्मभूरपरिच्छिन्नात्मा येन ।   
शान्तं बाधितशम्बरकलितजीवरूपम् । इत्थमेव महाशान्तं मूलतः   
शान्तं संसाररूपं यत्र तथाविधं परं मोक्षम् ॥ २२ ॥  
  
प्रद्यिम्नशिखरप्रान्तवास्तव्यः कलविङ्ककः ।  
तत्रत्यैश्च कथां श्रुत्वा परं निर्वाणमेष्यति ॥ २३ ॥  
  
प्रद्युम्नस्य गिरेः शिखरप्रान्ते वसतीति वास्तव्यः । वसेस्तव्यत्कर्तरि णिच्च इति   
तव्यत्प्रत्ययः । तत्रत्यैश्चादन्यैश्च वर्ण्यमानामिति शेषः । कथां   
स्वपूर्ववृत्तान्तघटितब्रह्मकथम् ॥ २३ ॥  
  
राजमन्दिरदार्वन्तर्व्रणवास्तव्यतां गतः ।  
मशकोऽपि प्रसङ्गेन श्रुत्वा शान्तिमुपैष्यति ॥ २४ ॥  
  
दार्वन्तः स्तम्भपृष्ठे । शान्तिं मोक्षम् ॥ २४ ॥  
  
प्रद्युम्नशृङ्गाच्चटको मशको राजमन्दिरात् ।  
विहारात्क्रकरश्चेति मोक्षमेष्यन्ति राघव ॥ २५ ॥  
  
एष ते कथितः सर्वो दामव्यालकथाक्रमः ।  
मायैवमेव संसारशून्यैवात्यन्तभासुरा ॥ २६ ॥  
  
भ्रमयत्यपरिज्ञानान्मृगतृष्णाम्बुधीरिव ।  
महतोऽपि पदादेवं नानाज्ञानवशादधः ॥ २७ ॥  
  
इतरपदेभ्यो महतोऽपि पदात् अपरिपक्वज्ञानदशातः ॥ २७ ॥  
  
पतन्ति मोहिता मूढा दामव्यालकटा इव ।  
क्व भ्रूक्षेपविनिष्पिष्टमेरुमन्दरसद्मता ॥ २८ ॥  
  
निर्वासनत्वप्रयुक्तप्राक्तनोत्कर्षस्य पश्चात्तनमशकादिजन्मनश्च   
महदन्तरं दर्शयति - क्वेत्यादिना ॥ २८ ॥  
  
क्व राजगृहदार्वन्तर्व्रणे मशकरूपता ।  
क्व चपेटभुजामात्रपातितार्केन्दुबिम्बता ॥ २९ ॥  
  
चपेटः करतलेन प्रहारस्तेन भुजामात्रेण बाहुमात्रेण । विनैव प्रहरणानीति   
यावत् ॥ २९ ॥  
  
क्व प्रद्युम्नगिरौ गेहे भित्तिव्रणविहङ्गता ।  
क्व पुष्पलीलया लोलकरतोलितमेरुता ॥ ३० ॥  
  
पुष्पलीलया पुष्पवल्लोलेन करेण तोलितो भारेयत्तयावधारितो मेरुर्यैस्तद्भावः   
क्व ॥ ३० ॥  
  
क्व वा शृङ्गे नृसिंहस्य गृहे क्रकरपोतता ।  
चिदाकाशोऽहमित्येव रजसा रञ्जितप्रभः ॥ ३१ ॥  
  
नृसिंहस्य मन्त्रिणः । इदानीं राजसाहङ्काररञ्जनेन चिदाकाशस्य   
देहाद्याकाराभिमानावतारप्रकारं दर्शयति - चिदाकाश इति ॥ ३१ ॥  
  
स्वरूपमत्यजन्नेव विरूपमपि बुध्यते ।  
स्वयैव वासनाभ्रान्त्या सत्ययेवाप्यसत्यया ॥ ३२ ॥  
  
स्वरूपं स्वाभाविकस्वप्रकाशताम् । विरूपं   
अहङ्कारप्राणदेहेन्द्रियादिरूपम् ॥ ३२ ॥  
  
मृगतृष्णाम्बुबुद्ध्येव याति जन्तुरिवान्तरम् ।  
तरन्ति ते भवाम्भोधिं स्वप्रवाहधियैव ये ॥ ३३ ॥  
  
अन्तरं चिद्रूपाद्भेदमिव याति । इदानीं तत्तरणोपायमाह - तरन्तीति ।   
स्वप्रवाहधिया प्रत्यक्प्रवणबुद्ध्या ॥ ३३ ॥  
  
शास्त्रेणासादितं दृश्यमिति निर्वाणसंस्थिताः ।  
नानादुःखविकाराणि शुष्कतर्कमतानि ये ॥ ३४ ॥  
  
शास्त्रेण महावाक्यादिलक्षणेन । किमिति महावाक्यावलम्बस्तर्कैरेव   
तन्निर्णयः कुतो न स्यात्तत्राह - नानेति ॥ ३४ ॥  
  
यान्ति श्वभ्रं [स्वभ्रं इत्यपि पाठः] जलानीव स्वलाभं   
नाशयन्ति ते ।  
स्वानुभूतिप्रसिद्धेन मार्गेणागमगामिना ॥ ३५ ॥  
  
स्वलाभं पारमार्थिकात्मभावस्थितिलक्षणपरमपुरुषार्थलाभम् ।   
औपनिषदमार्गमनुभूतिरपि संवदति न तार्किकमित्याशयेनाह -   
स्वानुभूतीति । आगमगामिना श्रुत्यनुसारिणा ॥ ३५ ॥  
  
न विनाशो भवत्यङ्ग गच्छतां परमां गतिम् ।  
इदं मे स्यादिदं मे स्यादितिबुद्धेर्महामते [बुद्धेरित्यत्र   
वृद्धैरिति क्वचित्पठ्यते] ॥ ३६ ॥  
  
अङ्गेत्यामन्त्रणे । केन तर्हि पुरुषार्थविनाशस्तदाह - इदमिति । इतिबुद्धेः   
पुरुषस्य ॥ ३६ ॥  
  
स्वेन दौर्भाग्यदैन्येन न भस्माप्युपतिष्ठते ।  
वेत्ति नित्यमुदारात्मा त्रैलोक्यमपि यस्तृणम् ॥ ३७ ॥  
  
दौर्भाग्यप्रयुक्तदैन्येनेत्यर्थः । नष्टस्य च पुरुषार्थस्य भस्मापि   
नोपतिष्ठत इति सर्वथा नैराश्यमित्यर्थः । एवं स्पृहाया अनर्थत्वमुक्त्वा   
वैराग्यस्य सर्वानर्थनिवर्तकत्वमाह - वेत्तीति ॥ ३७ ॥  
  
तं त्यजन्त्यापदः सर्वाः सर्पा इव जरत्त्वचम् ।  
परिस्फुरति यस्यान्तर्नित्यं सत्त्वचमत्कृतिः ॥ ३८ ॥  
  
विरक्तस्य चेज्ज्ञानकलापि स्यात्तर्हि तस्य दूरे आपच्छङ्का प्रत्युत सर्वे देवाः   
स्वोपजीव्यं स्वाधारं ब्रह्माण्डमिव सदा तं पालयन्त्यपीत्याह -   
परिस्फुरतीति ॥ ३८ ॥  
  
ब्राह्ममण्डमिवाखण्डं लोकेशाः पालयन्ति तम् ।  
अप्यापदि दुरन्तायां नैव गन्तव्यमक्रमे ॥ ३९ ॥  
  
न क्रम्यत इत्यक्रमेऽसन्मार्गे ॥ ३९ ॥  
  
राहुरप्यक्रमेणैवं पबन्नप्यमृतं मृतः ।  
सच्छास्त्रसाधुसम्पर्कमर्कमुग्रप्रकाशदम् ॥ ४० ॥  
  
कस्तर्हि मार्गस्तमाह - सच्छास्त्रेति ।   
सच्छास्त्रमुपनिषदस्तदुपबृंहणानि च तदर्थनिष्ठाः   
साधवस्तदुभयेन सम्पर्कः सदा तन्निषेवणं तमेवार्क सूर्य निर्दयं   
निःशेषसंसारसंहारकत्वादुग्रः शिवः परमात्मा तस्य प्रकाशदं   
साक्षात्कारहेतुं तमोनभिभवनीयं प्रकाशदं च ॥ ४० ॥  
  
ये श्रयन्ते न ते यान्ति मोहान्ध्यस्य पुनर्वशम् ।  
अवश्या वश्यतां यान्ति यान्ति सर्वापदः क्षयम् ॥ ४१ ॥  
  
मोहलक्षणस्यान्ध्यस्यान्धकारस्य । इदानीं वैराग्यादिगुणान्पुनः   
प्रशंसति - अवश्या इति ॥ ४१ ॥  
  
अक्षयं भवति श्रेयः कृतं येन गुणैर्यशः ।  
येषां गुणेष्वसन्तोषो रागो येषां श्रुतं प्रति ॥ ४२ ॥  
  
येन पुरुषश्रेष्ठेन वैराग्यशमदमादिगुणैर्यशः सत्स्वग्रगण्यत्वेन   
विख्यातिः । उक्तगुणेषु येषामसन्तोषः अनलम्बुद्धिः ।   
श्रुतमध्यास्मशास्त्रश्रवणाभ्यासादि प्रति येषां सदा राग इच्छा ॥ ४२ ॥  
  
सत्यव्यसनिनो ये च ते नराः पशवोऽपरे ।  
यशश्चन्द्रिकया येषां भासितं जन्तुहृत्सरः ॥ ४३ ॥  
  
ये च सत्यं सत्यवाक्यं ब्रह्म च तयोर्व्यसनिनस्त एव   
नरजन्मसार्थकीकरणान्नराः अपरे तु नरा अपि पशुवद्व्यर्थजन्मत्वात्पशव   
इत्यर्थः । येषां यशोलक्षणस्य चन्द्रस्य चन्द्रिकया जन्तूनां प्राणिनां हृत्   
हृदयलक्षणं सरो भासितं आह्लादकैरवोन्मेषैः प्रकाशितम् ॥ ४३ ॥  
  
तेषां क्षीरसमुद्राणां नूनं मूर्तौ स्थितो हरिः ।  
भुक्तं भोक्तव्यमखिलं दृष्टा द्रष्टव्यदृष्टयः ॥ ४४ ॥  
  
त एव क्षीरसमुद्रा अत एव तेषां मूर्तौ हरिर्विष्णुः परमात्मा स्फुटं स्थित   
इत्यर्थः । इदानीं जगतो हितैषी पितृमातृभ्योऽप्याप्ततमः श्रीवसिष्ठः   
सर्वैरनादौ संसारे पुनःपुनः सहानर्थपरम्पराफलैरनुभूतेषु   
विषयेषु दृश्यकौतुकविशेषेषु च नापूर्वं किञ्चिदवशिष्टमिति   
दर्शयन्वैराग्यशास्त्राचारनिष्ठामेव प्रशंसमानः प्ररोचयति -   
भुक्तमित्यादिना ॥ ४४ ॥  
  
किमन्यद्भवभङ्गाय भूयो भोगेषु लुब्धता ।  
यथाक्रमं यथाशास्त्रं यथाचारं यथास्थिति ॥ ४५ ॥  
  
अन्यद्भवेषु भाविजन्मपरम्परासु भङ्गाय स्वात्मविनाशाय भूयोऽपि   
भोगेषु लुब्धता किं युक्ता । सर्वथा न युक्तेत्यर्थः । अन्यद्भवेत्यत्र दुक्   
छान्दसः । यथाक्रमं स्वस्वाधिकारानुरूपम् । यथाशास्त्रं   
तादृशाधिकारिकचित्तशुद्ध्याद्यनुकूलशास्त्रानुरूपम् । तत्रापि यथाचारं   
पूर्वपूर्वाचार्यप्रवर्तितसम्प्रदायानुरूपम् । यथास्थिति   
तत्राप्येकैकभूमिकायां यावत्परिपाकं स्थितिमनतिक्रम्येत्यर्थः ॥ ४५ ॥  
  
स्थीयतां मुच्यतामन्तर्भोगजालमवास्तवम् ।  
संस्तवः क्रियतां कीर्त्या गुणैर्गगनगामिभिः ॥ ४६ ॥  
  
संस्तवः साधुजनमुखेषु स्वसाधुवादः । गगनगामिभिः   
स्वर्गपर्यन्तप्रख्यातैः ॥ ४६ ॥  
  
त्रायेते मृत्युतो ह्येते न कदाचन भोगकाः ।  
गायन्ति सिद्धसुन्दर्यो येषामिन्दुसितं यशः ॥ ४७ ॥  
  
एते संस्तवकीर्ती । स्त्रीशेषश्छान्दसः सामान्ये नपुंसकं वा ॥ ४७ ॥  
  
गीतिभिर्गगनाभोगैस्ते जीवन्ति मृताः परे ।  
परमं पौरुषं यत्नमास्थायादाय सूद्यमम् ॥ ४८ ॥  
  
गगनाभोगैर्गगनवत्सर्वदेशकालव्यापिभिः । यशः कथं सम्पादयितुं   
शक्यते तत्राह - परममिति ॥ ४८ ॥  
  
यथाशास्त्रमनुद्वेगमाचरन्को न सिद्धिभाक् ।  
यथाशास्त्रं विहरता त्वरा कार्या न सिद्धिषु ॥ ४९ ॥  
  
आचरन् साधनानीति शेषः ॥ ४९ ॥  
  
चिरकालपरिपक्वा सिद्धिः पुष्टफला भवेत् ।  
वीतशोकभयायासमगर्वमपयन्त्रणम् ॥ ५० ॥  
  
अपयन्त्रणं शीघ्रतानिर्बन्धरहितम् ॥ ५० ॥  
  
व्यवहारो यथाशास्त्रं क्रियतां मा विनश्यताम् ।  
जीवो जीर्णान्धकूपेषु भवेष्वन्तमिवागतः ॥ ५१ ॥  
  
भवतां भूरिसङ्गानामधुनेन्द्रियदामतः ।  
इतःप्रभृति मा भूयो गम्यतामधमादधः ॥ ५२ ॥  
  
भूरिसङ्गानां भवतां जीव इन्द्रियदामतः अन्तं मृत्युमिवागतः सन्   
भवलक्षणेषु जीर्णान्धकूपेषु मा विनश्यतामिति पूर्वत्रान्वयः ॥ ५२ ॥  
  
इदं विचार्यतां शास्त्रमस्त्रमापन्निवारणम् ।  
रणे शितशरश्रेणिशतनिर्लूनवारणे ॥ ५३ ॥  
  
शितैस्तीक्ष्णिः शरश्रेणिशतैर्निर्लूनाश्छिन्ना वारणा गजा यत्र तथाविधेऽपि   
रणे सद्यः प्रसक्तमहाभयमृत्य्वाद्यापदामपि   
निवारणमजरामरनित्यनिरतिशयानन्दात्मप्रदर्शकमिदं शास्त्रमवश्यं   
विचार्यतामित्यर्थः ॥ ५३ ॥  
  
जीवमुद्रा च किं पङ्के भोगगन्धो निरस्यताम् ।  
किमर्थमात्रया कार्यमार्याः शास्त्रमवेक्ष्यताम् ॥ ५४ ॥  
  
किं पङ्के ग्रीष्मोष्मसन्तप्तपल्वलदुर्गन्धिपङ्कसदृशे संसारे पुनः   
पुनर्मृतोज्जीवितजरन्मण्डूकवज्जीवमुद्रा जीविताशेति यावत् । किं   
अतितुच्छेत्यर्थः । मुह्यसि इति पाठे स्पष्टम् । अतो भोगगन्धो भोगवासना   
हृदयादपनीयताम् । तदर्थया अर्थमात्रया द्रव्यलेशेन किं कार्यम् । हे   
आर्याः सर्व परित्यज्य मोक्षशास्त्रमेवावेक्ष्यतामित्यर्थः ॥ ५४ ॥  
  
इदं बिम्बमिदं बिम्बमिति सत्यं विचार्यताम् ।  
धिया परप्रेरणया यातमापशवो यथा ॥ ५५ ॥  
  
विषयाकारवृत्तिप्रतिफलितचिदाभासानामन्तःकरणावच्छिन्नं चैतन्यं   
बिम्बम् । अन्तःकरणोपहितचिदाभासस्य तु शुद्धं ब्रह्मचैतन्यमेव बिम्बम् ।   
प्रतिबिम्बतदुपाधी असत्ये बिम्बं तु सत्यम् । तत्रान्तःकरणोपाध्यसत्यत्वे   
तदवच्छिन्नबिम्बचैतन्यस्य तत्समनियतचिदाभासबिम्बभूतब्रह्मचैतन्यस्य   
च भेदो मिथ्यैवेत्यखण्डं सत्यं प्रत्यगभिन्नं ब्रह्मचैतन्यमेव   
परिशिष्यत इति विचार्यतामित्यर्थः । ननु परे   
साङ्ख्यपातञ्जलगौतमकणादबुद्धार्हदादयो   
नोक्तप्रतिबिम्बताप्रक्रियामिच्छन्ति किन्त्वन्यथान्यथैव निरूपयन्तस्तत्रैव   
जनान्प्रेरयन्ति तत्प्रेरणापि किमुपादेया नेत्याह - धियेति । यथा ह्ययं   
ज्योतिरात्मा विवस्वानपो भिन्ना बहुधैकोऽनुगच्छन्   
इत्यादिस्वतन्त्रश्रुतिप्रमाणानुसारिणां पशुवत्परप्रेरणया   
यानमनुचितमेवेति भावः ॥ ५५ ॥  
  
दौर्भाग्यदायिनी दीना शुभहीना विचारणा ।  
घनदीर्घमहानिद्रा त्यज्यतां सम्प्रबुध्यताम् ॥ ५६ ॥  
  
एवं शास्त्रार्थविचारणां विधाय सम्प्रति   
जीवनधनपशुपुत्रादिसांसारिकविचारणां दर्शनान्तरविचारणां च   
त्याजयितुं निन्दति - दौर्भाग्येति । उदर्के दौर्भाग्यदायिनी स्वकाले   
कार्पण्यहेतुत्वाद्दीना तुच्छफलत्वात्फलहीना   
गाढतमओमात्रनिवेशाद्धनदीर्घमहानिद्रा त्यज्यताम् ॥ ५६ ॥  
  
सुप्तं मास्थीयतां वृद्धकच्छपेनेव पल्वले ।  
उत्थानमङ्गीक्रियतां जरामरणशान्तये ॥ ५७ ॥  
  
अनर्थायार्थसम्पत्तिर्भोगौघो भवरोगदः ।  
आपदः सम्पदः सर्वाः सर्वत्रानादरो जयः ॥ ५८ ॥  
  
पूर्वोत्तरार्धयोराद्यवाक्यार्थयोः प्रथमौ विधेयौ   
द्वितीयवाक्यार्थयोस्तद्वैपरीत्यम् ॥ ५८ ॥  
  
लोकतन्त्रानुसारेण विचाराद्व्यवहारिणाम् ।  
शास्त्राचारानुसारेण कर्मणा सत्फलाय च ॥ ५९ ॥  
  
लोकतन्त्रं जनवृत्तं तदनुसारेण तदविरोधिना । शास्त्राचारौ अनुसरति   
तथाविधेन कर्मणा तत्फलाय चोत्थानमङ्गीक्रियतामिति व्यवहितानुषङ्गः ॥   
५९ ॥  
  
आचारचारुचरितस्य विविक्तवृत्तेः  
संसारसौख्यफलदुःखदशास्त्रगृध्नोः [दशास्वगृध्रोः इति   
पाठष्टीकानुगुणः सुसमीचीनश्चेति प्रतीयते अन्यथा   
मूलेऽनर्थापातष्टीकाननुगुणत्वं चापतेत] ।  
आयुर्यशांसि च गुणाश्च सहैव लक्ष्म्या  
फुल्लन्ति माधवलता इव सत्फलाय ॥ ६० ॥  
  
उक्तमर्थ सङ्क्षिप्योपसंहरति - आचारेति । विविक्तबुद्धेर्विवेकिबुद्धेः ।   
अगृध्नोरनभिलाषस्य । फुल्लन्ति विकसन्ति । माधवलता वसन्तकालपल्लवितलता   
इव । सत्फलाय उत्तमफलाय ॥ ६० ॥  
  
इत्यार्षे श्रीवासिष्ठमहारामायणे वा० मो० स्थितिप्रकरणे   
दामव्यालकटोपाख्याने सदाचारनिरूपणं नाम द्वात्रिंशः सर्गः ॥   
३२ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
सदाचारनिरूपणं नाम द्वात्रिंशः सर्गः ॥ ३२ ॥  
  
  