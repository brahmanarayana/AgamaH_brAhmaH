+++
title = "२८"

+++
अष्टाविंशः सर्गः २८   
  
श्रीवसिष्ठ उवाच ।  
  
इत्युक्त्वा भगवान्देवांस्तत्रैवान्तर्धिमाययौ ।  
वेलावनितटे शब्दं कृत्वेवाम्बुतरङ्गकः ॥ १ ॥  
  
विश्रान्तानां पुनर्युद्धं विस्तरेणात्र वर्ण्यते ।  
देवानां दानवानां च चिरमावासनोदयात् ॥ १ ॥  
  
अम्बुनस्तरङ्गको वेलापदसान्निध्यात्समुद्रतरङ्ग इति गम्यते ॥ १ ॥  
  
सुरास्त्वाकर्ण्य तद्वाक्यं जग्मुः स्वाभिमतां दिशम् ।  
कमलामोदमादाय वनमालामिवानिलाः ॥ २ ॥  
  
स्वाभिमतां स्वाभिप्रेतां तत्तद्दिक्पालाधिष्ठितदिशम् ।   
स्वाभिमतामित्येतद्वनमालाया अपि विशेषणम् ॥ २ ॥  
  
दिनानि कतिचित्स्वेषु कान्तेषु स्थिरकान्तिषु ।  
द्विरेफा इव पद्मेषु मन्दिरेषु विशश्रमुः ॥ ३ ॥  
  
विशश्रमुर्विश्रान्ताः ॥ ३ ॥  
  
कञ्चित्कालं समासाद्य स्वात्मोदयकरं शुभम् ।  
चक्रुर्दुन्दुभिनिर्घोषं प्रलयाभ्ररवोपमम् ॥ ४ ॥  
  
अथ दैत्यैर्ममाव्योम्नि तैः पातालतले स्थितैः ।  
कालक्षेपकरं घोरं पुनर्युद्धमवर्तत ॥ ५ ॥  
  
अथ दुन्दुभिरवं श्रुत्वा सन्नह्य दैत्येषूर्ध्वमागतेषु सत्सु ।   
महाव्योन्न्यन्तरिक्षे ॥ ५ ॥  
  
ववुरसिशरशक्तिमुद्गरौघा  
मुसलगदापरशूग्रचक्रशङ्खाः ।  
अशनिगिरिशिलाहुताशवृक्षा  
अहिगरुडादिमुखानि चायुधानि ॥ ६ ॥  
  
आसर्गसमाप्तेर्युद्धमेव वर्णयति - ववौरित्यादिना । शङ्खाः   
शङ्खाकारा आयुधविशेषाः । परप्राणहारित्वादायुधप्रायाः   
शङ्खशब्दा वा । गिरीणां शिलासहिताः गिरिप्रायाः शिला गिरयः शिलाश्चेति वा   
वृक्षान्ताः । अहिगरुडादिमुखान्यायुधानि च महाव्योम्नि ववुः जग्मुः ॥ ६ ॥  
  
मायाकृतायुधमहाम्बुघनप्रवाहा  
क्षिप्रावहा प्रतिदिशं किल निर्जगाम ।  
पाषाणपर्वतमहीरुहलक्षवृक्ष-  
क्षुब्धाम्बुपूरघनघोषवती नदी द्राक् ॥ ७ ॥  
  
तदेव वर्णयति - मायेति । मायाकृतान्यायुधान्येव महाम्बूनि तेषां   
घनः प्रवाहो यस्याः । अत एव क्षिप्रान् शीघ्रहस्तानावहति जयायेति क्षिप्रावहा   
। पाषाणैः पर्वतैर्महीरुहलक्षैस्तेष्वपि प्रधानैर्वृक्षैश्च   
क्षुब्धाम्बुपूरेव घनघोषवती नदी द्राक् निर्जगामेत्यर्थः ॥ ७ ॥  
  
मध्यप्रवाहवहदुल्मुकशूलशैल-  
प्रासासिकुन्तशरतोमरमुद्गरौघा ।  
गङ्गोपमाम्बुवलितामरमन्दिरेण   
सर्वासु दिक्ष्वशनिवर्षनिकर्षणेन ॥ ८ ॥  
  
तामेव नदीं पुनर्वर्णयति - मध्येति । अम्बुभिर्जलैरिव वलितं वेष्टितं   
अमरमन्दिरं मेर्वादि येन तथाविधेनाशनिप्रमुखायुधवर्षप्रयुक्तेन   
निकर्षणेन वप्रच्छेदनेव गङ्गोपमा ।   
मेर्वादिगिरिपृष्ठप्रवहद्गङ्गासदृशीत्यर्थः ॥ ८ ॥  
  
पृथ्व्यादिदारुणशरीरमपि प्रहार-  
दानग्रहा गहनराशिशरीरकेव ।  
मायोपशाम्यति सुरासुरसिद्धसन्ना  
मायाकृतिः पुनरुदेति नचैव सैव ॥ ९ ॥  
  
सम्प्रति सुरासुराणां परस्परव्यामोहनाय विचित्रमायानिर्माणं   
प्रतीकारैश्च तदुपशमं पुनःपुनस्तत्सदृशमायान्तरोद्भवोपशमं   
चाह - पृथ्व्यादीति । पृथ्वी मही तन्मयी   
आदिपदाज्जलतेजोवाय्वाकाशमयीव माया । यथेयं पृथिवी भ्रमतीव पततीव   
निरुणद्धिवाप्स्विव निमज्जन्त्यग्निनेव दह्यन्ते वायुनेवोड्डीयन्ते   
महागर्ताकाश इव निपतन्ति जना इति । दारुणानि रक्षःपिशाचादिशरीराणि   
तन्मयीव । यथा तानि निपतन्तीव धावन्तीव युध्यन्तीव खादन्तीवेत्येवंरूपा   
दारुणशरीरमयी । प्रहाराणां दानं ग्रहो ग्रहणं च बहुशो यस्यां   
तथाविधान्या । गहनानि परैर्दुस्तराणि राशीभूतानीव बहुत्वमापन्नानि   
शरीरकाणि प्रतियोधशरीराणि यस्यां सा तथाविधेवान्या । एवंविधापि   
प्रयुक्ता माया सुरैरसुरैः सिद्धैश्च प्रतीकारैः सन्ना विनाशिता सती   
उपशाम्यति पुनस्तादृश्येव मायाकृतिरुदेति सा किं सैव पूर्वोत्पन्नैव   
मायाकृतिरुत न चैव च सा किन्त्वन्यैवेति तत्त्वतो दुर्ज्ञेयेत्यर्थः ॥ ९ ॥  
  
शैलोपमायुधविघट्टितभूधराणि  
रक्ताम्बुपूरपरिपूर्णमहार्णवानि ।  
देवासुरेन्द्रशवशैलविरूढकुन्त-  
तालीवनानि ककुभां वदनानि चाचन् ॥ १० ॥  
  
देवलक्षणेष्वसुरेन्द्रशवलक्षणेषु च शैलेषु विरूढानि   
कुन्तपङ्क्तिलक्षणतालीवनानि येषु तथाविधानि च ककुभां दिशां वदनानि   
मुखान्यासन् ॥ १० ॥  
  
उद्गीर्णकुन्तशरशक्तिगदासिचक्र-  
हेलानिगीर्णसुरदानवमुक्तशैला ।  
काषोल्लसत्क्रकचदन्तनखाग्रमाला  
जीवान्विता ह्यपतदायससिंहसृष्टिः ॥ ११ ॥  
  
उद्गीर्णैः कुन्तशरशक्तिगदासिचक्रैर्हेलयैव निगीर्णाः सुरैर्दान्ववैश्च   
मुक्ताः शैला यस्याम् । काषेण च्छेदनेनोल्लसतां क्रकचानां दन्ता एव   
नखाग्रमाला यस्यास्तथाविधा । परजीवग्राहित्वाज्जीवान्विता ।   
आयसानामयोविकारायुधमयानां हिंस्रत्वात्सिंहानां सृष्टिरपतत् ।   
निष्पपातेत्यर्थः ॥ ११ ॥  
  
उज्ज्वाललोचनविषज्वलनातपौघ-  
दिग्दाहदर्शितयुगान्तदिनेशसेना ।  
उड्डीयमानपरिदीर्घमहामहीध्न-  
मग्नाब्धिवद्विषधरावलिरुल्ललास ॥ १२ ॥  
  
इदानीं सर्पास्त्रनिर्मितदृष्टिविषमायासर्पसमूहं वर्णयति - उज्ज्वालेति ।   
उद्गता ज्वाला येभ्यस्तथाविधानां लोचनविषज्वलनानामातपौघेन ये दिशां   
दाहास्तैर्दर्शिता युगान्ते युगपदुदितद्वादशदिनेशानां सेना यया   
तथाविधा विषधराणां सर्पाणामावलिः उड्डीयमानैः परितो   
दीर्घैरुच्छ्रयेण महद्भिर्महीध्रैर्मग्नेन व्याप्तेनाब्धिना तुल्यं   
मग्नाब्धिवत् उल्ललास शुशुभे ॥ १२ ॥  
  
उन्नादवज्रमकरोत्करकर्कशान्तः-  
क्षुब्धाब्धिवीचिवलयैर्वलिताचलेन्द्रैः ।  
आसीज्जगत्सकलमेव सुसङ्कटाङ्ग-  
मावृत्तिभिर्विविधहेतिनदीप्रवाहैः ॥ १३ ॥  
  
इदानीं सामुद्रास्त्रमायया समुद्रवेष्टनं वर्णयति - उन्नादेति । वलितो   
वेष्टितोऽचलेन्द्रो मेरुर्यैस्तथाविधैर्विविधैर्हेतिनदीप्रवाहैः उन्नादस्य   
वज्रादिरत्नैर्मकरोत्करैश्च कर्कशस्यान्तःक्षुब्धस्याब्धेर्वीचिवलयैः   
सकलमेव जगत् आवृत्तिभिः परिवर्तनैः सुसङ्कटाङ्गं   
पीडितसर्वावयवमासीत् ॥ १३ ॥  
  
शैलास्त्रशस्त्रगरुडाचलचालितोच्च-  
नागं महासुरगणाङ्गणमन्तरिक्षम् ।  
आसीत्क्षणं जलधिभिः क्षणमग्निपूरैः   
पूर्णं क्षणं दिनकरैः क्षणमन्धकारैः ॥ १४ ॥  
  
महतां सुराणामसुराणां च युद्धाङ्गणभूतमन्तरिक्षं शैलास्त्रैः   
शस्त्रैर्मायारचितगरुडैर्बलादुत्पाट्य प्रक्षिप्तैरचलैश्च चालिताः पलायिताः   
प्राग्वर्णितदृष्टिविषनागा यस्मास्तथाविधं सत्क्षणं जलाधिभिः   
पूर्णमासीत् । क्षणमग्निपूरैः पूर्णमासीत् । क्षणं दिनकरैः पूर्णमासीत् ।   
क्षणमन्धकारैः पूर्णमासीदिति प्रागुक्तस्यैवानुवादः ॥ १४ ॥  
  
गरुडगुडगुडाकुलान्तरिक्ष-  
प्रविसृतहेतिहुताशपर्वतौघैः ।  
जगदभवदसह्यकल्पकाले  
ज्वलितसुरालयभूतलान्तरालम् ॥ १५ ॥  
  
गारुडास्त्रप्रभवैर्गरुडैः । गुडगुडेत्यव्यक्तानुकरणम् । गुडगुडेति   
ध्वनिभिराकुलेन्तरिक्षे प्रविसृतैर्हेतिहुताशपर्वतानामोघैः प्रवाहैः   
पुनरपि जगदसह्यकल्पकाल इव ज्वलितसुरालयभूतलान्तरालमभवत् ॥ १५ ॥  
  
उदपतन्नसुरा वसुधातला-  
द्गगनमद्रितटादिव पक्षिणः ।  
अतिबलादपतन्विबुधा भुवि   
प्रलयचालितशैलशिला इव ॥ १६ ॥  
  
असुरा वसुधातलात् गगनं उत् ऊर्ध्वं अपतन् । विबुधास्तु ऊर्ध्वदेशाद्भुवि   
अपतन् ॥ १६ ॥  
  
शरीररूढोन्नतहेतिवृक्ष-  
वनावलीलग्नमहाग्निदाहाः ।  
सुरासुराः प्रापुरथाम्बरान्तः  
कल्पानिलान्दोलितशैलशोभाम् ॥ १७ ॥  
  
शरीरे रूढैरुन्नतहेतिवृक्षैः सम्पन्नासु वनावलीषु लग्नो महानग्निदाहो   
येषां तथाविधाः सुरासुराः कल्पानिलैरान्दोलितानां   
भ्राम्यमाणानामर्थाज्ज्वलतां शैलानां शोभां प्रापुः ॥ १७ ॥  
  
सुरासुराद्रीन्द्रशरीरमुक्तै  
रक्तप्रवाहैरभितो भ्रमद्भिः ।  
वभार पूर्णं परितोऽम्बरोऽद्रेः   
सन्ध्याकरौघक्षतमङ्ग गङ्गाम् ॥ १८ ॥  
  
अद्रेर्मेरोः परितोऽभितश्चतुर्दिशमम्बर आकाशो नायकः । व्यत्ययेन पुंस्त्वम्   
। सुरासुरलक्षणानामद्रीन्द्राणां शरीरेभ्यो मुक्तैरभितो भ्रमद्भिः   
रक्तप्रवाहैः पूर्णं सन्ध्याया नायिकायाः । करौघपदेन करजौघा   
लक्ष्यन्ते । तेषां क्षतं बभार । अथवा तथाविधरक्तप्रवाहैः पूर्णां   
गङ्गां बभारेत्युत्प्रेक्षयोर्विकल्पः । अङ्गेति स।बोधने ।   
पूर्णमित्येतन्नखक्षतगङ्गयोर्द्वयोरपि विशेषणम् । स्त्रीनपुंसकयोः   
नपुंसकमनपुंसकेन इत्येकशेषे एकवद्भावः ॥ १८ ॥  
  
गिरिवर्षणमम्बुवर्षणं  
विविधोग्रायुधवर्षणं तथा ।  
विषमाशनिवर्षणं च ते   
सममन्योन्यमथाग्निवर्षणम् ॥ १९ ॥  
  
ते सुरासुराः अनयन् इति परेणान्वयः ॥ १९ ॥  
  
अनयन्नयमार्गकोविदा  
दलिताशेषगिरीन्द्रभित्तयः ।  
ससृजुश्च समं समन्ततः  
करिकुम्भेष्विव पुण्यवर्षणम् ॥ २० ॥  
  
पुण्ये पुण्यके उत्सवविशेषे क्रीडार्थं   
नलिकायन्त्रैर्लाक्षाकुङ्कुमचन्दनादिरसवर्षणमिवेत्यर्थः ॥ २० ॥  
  
देवासुराः समरसम्भ्रममाकुलास्ते  
अन्योन्यमङ्गदलनाकुलहेतिहस्ताः ।  
नागेन्द्रडिम्भपृतनापृथुपीठपेषैः  
कीर्णश्रियो नभसि बभ्रमुरक्षिपन्तः ॥ २१ ॥  
  
अन्योन्यं समरसम्भ्रमं युद्धोत्साहमक्षिपन्तः अत्यजन्तो देवासुरा   
अङ्गदलने आकुला व्यग्रा हेतियुक्ता हस्ता येषां तथाविधाः सन्तो   
नागेन्द्राणामैरावतादिदिग्गजानां डिम्भानां सन्ततिभूतानां गनानां   
पृतनायाः समूहस्य पृथूनां पीठानां पीठसदृशपृष्थानां   
पेषैरिव पीडाकरैर्गुरुतरसम्भारसम्भृतारोहऽनिः कीर्णश्रियो   
विस्तारितशोभा नभसि बभ्रमुरित्यर्थः ॥ २१ ॥  
  
छिन्नैः शिरःकरभुजोरुभरैर्भ्रमद्भि-  
राकाशकाष्ठशलभैरशिवैस्तदानीम् ।  
आसीज्जगज्जठरमभ्रभरैरिवोग्रै-  
राभास्करस्थगितदिक्तटशैलजालम् ॥ २२ ॥  
  
आकाशस्य काष्ठानां दिशां च समाहार आकाशकाष्ठं तत्र शलभैः   
औत्पातिकरक्तपतङ्गविशेषभूतैः आकाशस्यैव   
फलपुष्पपर्णाद्यनवशेषात्काष्ठसदृशस्य शलभैरिति वा । अभ्राणां   
मेघानां भरैरतिशयैरिव । अब्भ्रमरैः इति पाठेऽपि अपां   
भ्रमरैर्मेघैरित्येवार्थः । आभास्करं भास्करपर्यन्तं   
स्थगितान्याछादितानि दिक्तटानि शैलजालानि च यत्र तथाविधमासीत् ॥ २२ ॥  
  
रटद्भटास्फोटकटिस्फुटद्भिः  
समीरितैर्हेतिकलासितौघैः ।  
परस्पराघातहतैः पतद्भि-  
र्जगाम शीर्णा दलशो धरित्री ॥ २३ ॥  
  
सम्यगीरितैः प्रहृतैः रटतां भटानामास्फोटेनास्फालनेन   
कटिप्रदेशेषु स्फुटद्भिस्त्रुट्यद्भिस्तथा परस्परास्फालहतैरत एव   
पतद्भिर्हेतिभिः कलाभिर्यन्त्रक्षेपण्यादिकौशलैरसितानां क्षिप्तानां   
शिलापर्वतादीनामोघैः । इट् छान्दसः । धरित्री शीर्णा सती दलशः खण्डशो   
जगाम । खण्डिताभूदित्यर्थः ॥ २३ ॥  
  
अन्योन्यमायुधशिलाचलवृक्षवर्षै-  
र्मेरुप्रमाणकठिनाङ्गनिघर्षणैश्च ।  
आसीद्रणं चटचटास्फुटदन्तरिक्षं  
कल्पक्षयान्तमिव भीमभरोग्रनादैः ॥ २४ ॥  
  
मेरुप्रमाणानां कठिनानामङ्गानां देहानां निघर्षणैः   
परस्परसङ्घट्टनैश्च जनितैर्भीमो भरोऽतिशयो येषां   
तथाविधैरुग्रनादैः रणं कल्पक्षयान्तमिवासीदित्यर्थः ॥ २४ ॥  
  
मत्तानिलक्षुब्धजलानलार्क-  
दलद्वयं दीर्घसुरासुरौघम् ।  
ब्रह्माण्डमाखण्डितकुड्यकोण-  
मकालकल्पान्तकरालमासीत् ॥ २५ ॥  
  
मत्तेन प्रचण्डेनानिलेन क्षुब्धा जलानलावधः अर्कश्च ऊर्ध्वं यत्र   
तथाविधं दलद्वयं यत्र । दीर्घा मायाविभवैः प्रवृद्धाः सुरासुरौघा   
यत्र । आखण्डिता विदारिताः प्रान्तकुड्यकोणा यत्र तथाविधं   
ब्रह्माण्डमकालप्रवृत्तकल्पान्त इव करालं भीषणमासीत् ॥ २५ ॥  
  
भ्रान्तैर्भृशं भरितदिक्तटमद्रिकूटै-  
रात्मप्रमाणघनहेतिहतै रणद्भिः ।  
कूजद्भिरार्तिभिरिवोग्रगुहोच्चवातैः  
क्रन्दद्भिरापतितसिंहरवैरदभ्रैः ॥ २६ ॥  
  
पुनस्तत्कीदृशमासीत्तदाह - भ्रान्तैरिति । आत्मप्रमाणैः   
स्वसदृशायामैर्घनैर्हेतिभिर्हतैः । अत एव भृशं भ्रान्तैः । भ्रमणे   
च रणद्भिरुग्रगुहोच्चवातैरार्तिभिः कूजद्भिरिव अदभ्रैस्तारैः ।   
आपतितसिंहरवैः क्रन्दद्भिरिव स्थितैरद्रिकूटैर्भरितदिक्तटमासीत् ॥ २६ ॥  
  
मायानदीजलधियोधगनाग्निदाहै-  
र्वृक्षैः सुरासुरशवैरचलैः शिलोच्चैः ।  
भ्रान्तैः शराशिशितशक्तिगदास्त्रशस्त्रै-  
र्वातावकीर्णवनपर्णवदन्तरन्तः ॥ २७ ॥  
  
वातावकीर्णवनपर्णवदन्तरन्तर्भ्रान्तैः   
शरासिप्रभृतिभिर्भरितमसीदित्यनुवर्तते ॥ २७ ॥  
  
अद्रीन्द्रपक्षपरिमाणगमाक्षमोक्त-  
दुर्वारहस्तिवलदारुणदेहकैर्द्राक् ।  
आसीत्पतद्भटशरीरगिरीन्द्रवात-  
विभ्रष्टदेवपुरपूर्णजलार्णवौघम् ॥ २८ ॥  
  
पुनस्तत्कीदृशमासीत्तदाह - अद्रीन्द्रेति । अद्रीन्द्रस्य मेरोः पक्षाः   
प्रत्यन्तपर्वतास्तत्सदृशपरिमाणैरत एव गमनं गमो मनुष्यादीनां   
सञ्चारस्तन्निरोधकत्वात्तदक्षमैः पूर्वोक्तानां दुर्वारहस्तिबलानां   
हस्तियुथानां देहकैः शवैर्भरितदिक्तटमासीत् । किञ्च   
पतद्भिर्भटशरीरैर्गिरीन्द्रैर्वातविभ्रष्टदेवपुरैश्च   
पूर्णजलार्णवौघमासीत् ॥ २८ ॥  
  
घनघुङ्घुमपूरितान्तरिक्षा  
क्षतजक्षालितभूधरा धरा च ।  
रुधिरहदवृत्तिवर्तिनी वा   
भुवनाभोगगुहा तदाकुलाभूत् ॥ २९ ॥  
  
किञ्च तदा भुवनाभोगस्य ब्रह्माण्डस्योदरगुहा   
घनैर्घुङ्घुमैर्ध्वनिभिः पूरितान्तरिक्षा । क्षतजैः क्षालिता   
भूधरास्तदधराः पृथ्वीपातालादयश्च यस्यां तथाविधा । रुधिरह्रद   
एव वृत्तिराहारो येषां रक्षःपिशाचादीनां त इव वर्तनशीला वा सती   
आकुलाभूत् ॥ २९ ॥  
  
अनन्तदृक्प्रसृतविकारकारिणी   
क्षयोदयोन्मुखसुखदुःखशंसिनी ।  
रणक्रियासुरसुरघट्टसङ्कटा  
तदाभवत्खलु सदृशीह संसृतेः ॥ ३० ॥  
  
अनन्तदृशामिन्द्रादिदेवानां प्रसृतभयादिविकारकारिणी । अनन्तायां   
त्रिविधपरिच्छेदशून्यायां दृशि आत्मचैतन्ये प्रसृतजगद्विकारकारिणी च ।   
क्षयोन्मुखानामुदयोन्मुखानां च व्युत्क्रमात्सुखदुःखशंसिनी   
असुराणां अशास्त्रीयचित्तवृत्तीनां सुराणां शास्त्रीयतद्वृत्तीनां   
प्रसिद्धानां चासुरसुराणां घट्टनं घट्टः परस्परसमागमस्तेन   
सङ्कटा दुस्तरा रणक्रिया संसृतेरविद्यादिसंसारस्य सदृशी अभवत् ॥ ३० ॥  
  
इत्यार्षे श्रीवासिष्ठमहारामायणे वा० दे० मो० स्थितिप्रकरणे   
दामव्यालकटपुनर्युद्धवर्णनं नामाष्टविंशः सर्गः ॥ २८ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
दामव्यालकटपुनर्युद्धवर्णनं नामाष्टाविंशः सर्गः ॥ २८ ॥  
  
  