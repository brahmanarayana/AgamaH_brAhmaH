+++
title = "०९"

+++
नवमः सर्गः ९  
  
वाल्मीकिरुवाच ।  
  
तच्छ्रुत्वा वचनं तस्य स्नेहपर्याकुलेक्षणम् ।  
समन्युः कौशिको वाक्यं प्रत्युवाच महीपतिम् ॥ १ ॥  
  
विश्वामित्रस्य कोपोऽत्र तत्तपोस्त्रबलोक्तिभिः ।  
वसिष्ठेन शनै राज्ञः समाधानं च वर्ण्यते ॥  
  
स्नेहेन पर्याकुले व्याकुले ईक्षणे नेत्रे यस्मिंस्तुल्यकालतया तत्तथाभूतं   
वचनं श्रुत्वेत्यर्थः ॥ १ ॥  
  
करिष्यामीति संश्रुत्य प्रतिज्ञां हातुमर्हसि ।  
स भवान्केसरी भूत्वा मृगतामिव वाञ्छसि ॥ २ ॥  
  
संश्रुत्य अङ्गीकृत्य । स प्रसिद्धो भावन्पूज्यः त्वमित्यध्याहार्यम् ।   
अन्यथा मध्यमपुरुषद्वयानुपपत्तेः ॥ २ ॥  
  
राघवाणामयुक्तोऽयं कुलस्यास्य विपर्ययः ।  
न कदाचन जायन्ते शीतांशोरुष्णरश्मयः ॥ ३ ॥  
  
राघवाणां कुलस्यायं विपर्ययोऽनृतवादलक्षणोऽयुक्तः । तदेव   
व्यतिरेकन्यासेन समर्थयति - नेति ॥ ३ ॥  
  
यदि त्वं न क्षमो राजन्गमिष्यामि यथागतम् ।  
हीनप्रतिज्ञ काकुत्स्थ सुखी भव सबान्धवः ॥ ४ ॥  
  
न क्षमो न समर्थः ॥ ४ ॥  
  
वाल्मीकिरुवाच ।  
  
तस्मिन्कोपपरीतेऽथ विश्वामित्रे महात्मनि ।  
चचाल वसुध कृत्स्ना सुरांश्च भयमाविशत् ॥ ५ ॥  
  
परीते व्याप्ते । महात्मनि तपोमाहात्म्यशालिनि । पत्युरपराधादपराधि##-  
तपसा रावणादिहन्तारं स्रक्ष्यति स चास्मानपि जेष्यतीति सुरान्भयमाविशत् ।   
चादन्यानपि ॥ ५ ॥  
  
क्रोधाभिभूतं विज्ञाय जगन्मित्रं महामुनिम् ।  
धृतिमान्सुव्रतो धीमान्वसिष्ठो वाक्यमब्रवीत् ॥ ६ ॥  
  
जगन्मित्रं विश्वामित्रम् । विश्वस्य मित्रं विश्वामित्र मिति [विश्वस्य ह वै   
मित्रं विश्वामित्र आस] तन्नामार्थप्रसिद्धेः । मित्रे चर्षौ इति पूर्वपदस्य   
दीर्घः । यद्यपि वसिष्ठोऽपि कोपेनैव तत्कोपप्रतीकारे समर्थस्तथापि न   
चुक्रोध । यतोऽसौ धृत्यादिमानिति भावः ॥ ६ ॥  
  
वसिष्ठ उवाच ।  
  
इक्ष्वाकूणां कुले जातः साक्षाद्धर्म इवापरः ।  
भवान्दशरथः श्रीमांस्त्रैलोक्यगुणभूषितः ॥ ७ ॥  
  
त्रैलोक्येऽपि ये गुणवतां गुणाः प्रसिद्धास्तैः सर्वैर्भूषितः ॥ ७ ॥  
  
धृतिमान्सुव्रतो भूत्वा न धर्मं हातुर्मर्हसि ।  
त्रिषु लोकेषु विख्यातो धर्मेण यशसा युतः ॥ ८ ॥  
  
प्रतिज्ञापालनं व्रतं तच्छोभनं यस्य तथाविध एतावन्तं कालं   
भूत्वेत्यर्थः । भवच्छब्दमध्यमपुरुषौ पूर्ववत् । धर्मेण यशसा च   
युत इति त्रिषु लोकेषु विख्यातः ॥ ८ ॥  
  
स्वधर्मं प्रतिपद्यस्व न धर्मं हातुमर्हसि ।  
मुनेस्त्रिभुवनेशस्य वचनं कर्तुमर्हसि ॥ ९ ॥  
  
स्वस्य स्वानां च धर्म प्रतिज्ञापालन। प्रतिपद्यस्व । त्रिष्वपि भुवनेष्वभि##-  
  
करिष्यामीति संश्रुत्य तत्ते राजन्नकुर्वतः ।  
इष्टापूर्तं हरेर्द्धर्मं तस्माद्रामं विसर्जय ॥ १० ॥  
  
तत् हरेदित्यन्वयः ॥ १० ॥  
  
इक्ष्वाकुवंशजातोऽपि स्वयं दशरथोऽपि सन् ।  
न पालयसि चेद्वाक्यं कोऽपरः पालयिष्यति ॥ ११ ॥  
  
यद्वृत्ताः सन्ति राजानस्तद्वृत्ताः सन्ति हि प्रजाः इति न्यायात्प्रजामर्यादा##-  
पालयस्यनृतीकरोषि चेत् ॥ ११ ॥  
  
युष्मदादिप्रणीतेन व्यवहारेण जन्तवः ।  
मर्यादां न विमुञ्चन्ति तां न हातुं त्वमर्हसि ॥ १२ ॥  
  
प्रणीतेन प्रवर्तितेन । जन्तवो जन्तुसदृशा अज्ञा अपि ॥ १२ ॥  
  
गुप्तं पुरुषसिंहेन ज्वलनेनामृतं यथा ।  
कृतास्त्रमकृतास्त्रं वा नैनं शक्ष्यन्ति राक्षसाः ॥ १३ ॥  
  
पुरुषसिंहेन पुरुषश्रेष्ठेन विश्वामित्रेण । ज्वलनेनेति ।   
इन्द्रनिलयेऽवस्थितममृतं परितः प्राकारभूतेनाग्निना रक्ष्यत इति प्रसिद्धम्   
। कृतास्त्रं शिक्षितास्त्रम् । शक्ष्यन्ति धर्षयितुमिति शेषः ॥ १३ ॥  
  
एष विग्रहवान्धर्म एष वीर्यवतां वरः ।  
एष बुद्ध्याऽधिको लोके तपसां च परायणम् ॥ १४ ॥  
  
उक्तार्थोपपत्तये विश्वामित्रप्रभावं प्रपञ्चयति - एष इति । परं अयनं   
स्थानम् ॥ १४ ॥  
  
एषोऽस्त्रं विविधं वेत्ति त्रैलोक्ये स्चराचरे ।  
नैतदन्यः पुमान्वेत्ति न च वेत्स्यति कश्चन ॥ १५ ॥  
  
सचराचरे प्रसिद्धमिति शेषः सचराचरे अन्यो न वेत्तित्युत्तरान्वयि वा ॥ १५ ॥   
  
न देवा नर्षयः केचिन्नासुरा न च राक्षसाः ।  
न नागा यक्षगन्धर्वाः समेताः सदृशा मुनेः ॥ १६ ॥  
  
न सदृशाः प्रभावेणेति शेषः । नन्विदं कथं सङ्गच्छतां   
भृग्विङ्गिरोऽगस्त्यप्रभृतीनां महर्षीणां ब्रह्मादीनां देवानां च   
प्रत्येकमपि न्यूनप्रभावत्वानुपपत्तेरिति चेदेवं तर्हि तत्त्वदृशाऽस्य   
ब्रह्मभावमन्येषामाभिमानिकं परिच्छिन्नभावमभिप्रेत्येदमुच्यत   
इत्यदोषः । नच ब्रमभावेनापि तेषामेतत्सादृश्यम् । तत्र भेदाभावेन   
तद्घटितस्य तस्यायोगात् । तथाच श्रुतिः - तस्य ह न देवाश्च नाभूत्या   
ईशते आत्मा ह्येषां स भवति इति ॥ १६ ॥  
  
अस्त्रमस्मै कृशाश्वेन परैः परमदुर्जयम् ।  
कौशिकाय पुरा दत्तं यदा राज्यं समन्वगात् ॥ १७ ॥  
  
दृशाश्वेन जनितमिति शेषः । दत्तं तपसा तोषितेन रुद्रेणेति शेषः ।   
प्रसिद्धमिदं पूर्वरामायणे ॥ १७ ॥  
  
ते हि पुत्राः कृशाश्वस्य प्रजापतिसुतोपमाः ।  
एनमन्वचरन्वीरा दीप्तिमन्तो महौजसः ॥ १८ ॥  
  
ते अस्त्रदेवाः । प्रजापतिसुतो रुद्रस्तदुपमाः संहारे । वीर विक्रान्ताः । ओजः   
शत्रुनिर्जयसामर्थ्यम् । एनं विश्वामित्रं तपःप्रभावेण   
वशीकृतत्वादन्वचरन्ननुचरवृत्सेवन्ते । भूतकालो न विवक्षितः ॥ १८ ॥  
  
जया च सुप्रभा चैव दाक्षायण्यौ सुमध्यमे ।  
तयोस्तु यान्यपत्यानि शतं परमदुर्जयम् ॥ १९ ॥  
  
तेषु प्रधानानाह - जयेत्यादिना । दाक्षायण्यौ दक्षकन्ये ॥ १९ ॥  
  
पञ्चाशतं सुताञ्जज्ञे जया लब्धवरा पुरा ।  
वधार्थं सुरसैन्यानां ते क्षमाः कामचारिणः ॥ २० ॥  
  
तान्विभज्य दर्शयति - पञ्चाशतमिति । लब्धवरा पतिशुश्रूषयेति शेषः ।   
सुरसैन्यानामिति कर्तरि षष्ठी । अतो योग्यतया असुरवध एव लभ्यते ॥ २० ॥  
  
सुप्रभा जनयामास पुत्रान्पञ्चाशतं परान् ।  
सङ्घषान्नाम दुर्धर्षान्दुराकारान्बलीयसः ॥ २१ ॥  
  
सङ्घर्षान्परास्त्राभिभवनशीलत्वात्तदाख्यान् । दुराकारांस्तीक्षा-कारान्   
॥ २१ ॥  
  
एवंवीर्यो महातेजा विश्वामित्रो जगन्मुनिः ।  
न रामगमने बुद्धिं विक्ल्वां कर्तुमर्हसि ॥ २२ ॥  
  
जगत्सर्वं मनुते योगबलात्साक्षात्पश्यति तच्छीलो जगन्मुनिः । अतएव   
रामविजयमपि भाविनं दृष्टैव समागत इति न बुद्धिवैक्लव्यं युक्तमिति   
भावः ॥ २२ ॥  
  
अस्मिन्महासत्त्वतमे मुनीन्द्रे स्थिते समीपे पुरुषस्य साधो ।  
प्राप्तेऽपि मृत्यावमरत्वमेति मा दीनतां गच्छ यथा विमूढः ॥ २३ ॥  
  
तदेव द्रढयन्नाह - अस्मिन्निति । सत्त्वं प्रभावः । पुरुषस्य   
साधारण-स्यापि । अमरत्वमेति अर्थात्स पुरुषः । तथाच   
साधारणपुरुषस्याप्येतत्सं-निधानमात्रेणापि यत्र प्राप्तादपि   
मृत्योर्न भयं प्रत्युतामरत्वप्राप्ति-स्तत्र महाप्रभावस्य रामस्य   
गोप्तरि तस्मिन्क्षुद्रेभ्यो राक्षसेभ्यो भयम-त्यन्तमसम्भावितमिति   
मूढवन्मा विषीदेत्यर्थः ॥ २३ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
वसिष्ठसमाश्वासनं नाम नवमः सर्गः ॥ ९ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे   
वसिष्ठसमाश्वासनं नाम् नवमः सर्गः ॥ ९ ॥  
  