+++
title = "३०"

+++
त्रिंशः सर्गः ३०  
  
श्रीराम उवाच ।  
  
एवमभ्युत्थितानर्थशतसङ्कटकोटरे ।  
जगदालोक्य निर्मग्नं मनो मननकर्गमे ॥ १ ॥  
  
स्वचित्तोद्वेगमेवेह हेतुभिः सम्प्रकाशयन् ।  
तन्निरासाय विश्रान्त्यै प्रार्थयत्युपदेशनम् ॥  
  
स्वचित्तोद्वेगमेव हेतुभिः प्रपञ्चयन्विश्रान्तिहेतुतत्त्वोपदेशमेव विस्तरेण   
प्रार्थयति - एवमित्यादिना । एवमुक्तप्रकारैरनर्थशतैः सङ्कटे निबिडिते   
अर्थात्संसारान्धकूपस्य कोटरे छिद्रे जगज्जीवजातं निर्मग्नमालोक्य मनो   
मननमत्र चिन्ता तल्लक्षणे कर्दमे निमग्नं ममेति शेषः ॥ १ ॥  
  
मनो मे भ्रमतीवेदं सम्भ्रमश्चोपजायते ।  
गात्राणि परिकम्पन्ते पत्राणीव जरत्तरोः ॥ २ ॥  
  
सम्भ्रमो भयम् । जरत्तरोर्जीर्णवृक्षस्य ॥ २ ॥  
  
अनाप्तोत्तमसन्दोषधैर्योत्सङ्गाकुला मतिः ।  
शून्यास्पदा बिभेतीह बालेवाल्पबलेश्वरा ॥ ३ ॥  
  
न आप्त उत्तमसन्तोषो धैर्यलक्षणो मातुरुत्सङ्गो यया सा मतिः शिशुस्था##-  
यथारण्यादौ बिभेति तद्वत् ॥ ३ ॥  
  
विकल्पेभ्यो लुठन्त्येताश्चान्तःकरणवृत्तयः ।  
श्वभ्रेभ्य इव सारङ्गास्तुच्छालम्बविडम्बिताः ॥ ४ ॥  
  
तुच्छैरालम्बैर्विषयैर्विडम्बिता वञ्चिता अन्तःकरणवृत्तयो विकल्पेभ्यो   
विक्षेपदुःखेभ्यो विक्षेपदुःखानि प्राप्तुम् । क्रियार्थोपपदस्य च कर्मणि   
स्थानिनः इति कर्मणि चतुर्थी । लुठन्ति गच्छन्ति । दुःखगर्ते पतन्तीति यावत् ।   
यथा सारङ्गा मृगास्तुच्छलम्बमानतृणादिवञ्चिताः श्वभ्रेषु पतन्ति   
तद्वत् ॥ ४ ॥  
  
अविवेकास्पदा भ्रष्टाः कष्टे रूढा न सत्पदे ।  
अन्धकूपमिवापन्ना [अवकारा] वराकाश्चक्षुरादयः ॥ ५ ॥  
  
तत्र हेतुमाह - अविवेकेति । न विद्यते विवेको येषां पुरुषाणां   
तदास्पदास्त-दाश्रिताश्चक्षुरादयो यतः कष्टे संसारस्थान एव   
रूढाश्चिरपरिचयेन दृढवासिता नतु सत्पदे परमार्थवस्तुनीत्यर्थः ॥ ५ ॥  
  
नावस्थितिमुपायाति न च याति यथेप्सितम् ।  
चिन्ता जीवेश्वरायत्ता [श्वरायाता] कान्तेव प्रियसद्मनि ॥ ६ ॥  
  
जीव एवेश्वरः पतिस्तस्मिन्नायत्ता निबद्धा । अवस्थितिमुपरमम् । यथेप्सितं   
विषयं देशं च । याति प्राप्नोति ॥ ६ ॥  
  
जर्जरीकृत्य वस्तूनि त्यजन्ती बिभ्रती तथा ।  
मार्गशीर्षान्तवल्लीव धृतिर्विधुरताम् गता ॥ ७ ॥  
  
वस्तूनि विषयान् पर्णादींश्च विवेकहिमोपघातात्त्यजन्ती रसावशेषात्कानि##-  
  
अपहस्तितसर्वार्थमनवस्थितिरास्थिता ।  
गृहीत्वोत्सृज्य चात्मानं भवस्थितिरवस्थिता ॥ ८ ॥  
  
तामन्तरालावस्थामेव क्लेशावहां स्वस्य प्रपञ्चयति - अपहस्तितेति । उक्ता   
चित्तस्यानवस्थितिरस्थिरता । हस्तादपगमिताः सर्वे सांसारिकाः पारमार्थि##-  
स्वविवेकमात्रेणार्धप्रबोधादर्धमुत्सृज्यार्धं च गृहीत्वाऽव##-  
  
चलिताचलितेनान्तरवष्टम्भेन मे मतिः ।  
दरिद्रा छिन्नवृक्षस्य मूलेनेव विडम्ब्यते ॥ ९ ॥  
  
अन्तरवष्टम्भ आत्मतत्त्वनिश्चयावलम्बनं तेन दरिद्रा तद्रहिता ।   
आत्मतत्त्वनिश्चये संशयितेति यावत् । मे मतिश्छिन्नवृक्षस्य मूलेन   
स्थाणुना कर्त्रा यथा [मदान्धकारे] महान्धकारे स्थाणुर्वा चोरो   
वेति सत्यासत्यकोटित्वाच्चलिताचलितेन संशयेन हेतुना मतिर्विडम्ब्यते   
तद्वदिदं तत्त्वं स्यादिदं वा तत्त्वमिति संशयेन विडम्ब्यत इत्यर्थः ।   
अथवा उक्तलक्षणा मे   
मतिर्दोषदर्शनजन्यवैराग्यदार्ढ्याद्रागेभ्यश्चलितेन   
[द्भोगेभ्यः] अपगतसंशयेन मूलाज्ञानानुच्छेदादचलितेन च   
वासनाप्ररोहेण हेतुना छिन्नवृक्षस्य मूलेन मूलानुच्छेदात्पुनः   
प्ररोहोन्मुखेन वोडम्ब्यते अनुक्रियत इवेत्यर्थः ॥ ९ ॥  
  
चेतश्चञ्चलमाभोगि भुवनान्तर्विहारि च ।  
न सम्भ्रमं जहातीदं स्वविमानमिवामराः ॥ १० ॥  
  
स्वत एव चञ्चलमाभोगि नानाभोगवासनाविस्तीर्णं भुवनान्तर्विहरणेन च   
दृढाभ्यस्तचापलमतो बलान्निगृह्यमाणमपि तत्त्वज्ञानावष्टम्भा##-  
  
अतोऽतुच्छमनायासमनुपाधि गतभ्रमम् ।  
किं तत्स्थितिपदं साधो यत्र शोको न विद्यते ॥ ११ ॥  
  
अतुच्छं परमार्थसत्यम् । जन्ममरणायासरहितं देहाद्युपाधिशून्यम् ।   
भ्रमहेतूच्छेदाद्गतभ्रमम् । स्थितिपदं विश्रान्तिस्थानम् । यत्र गत्वा   
यत्प्राप्य ॥ ११ ॥  
  
सर्वारम्भसमारुढाः सुजना जनकादयः ।  
व्यवहारपरा एव कथमुत्तमतां गताः ॥ १२ ॥  
  
वयमिव सर्वेषु दृष्टादृष्टफलारम्भेषु । परास्तत्पराः ।   
तदनुकूललौकि-कवैदिकव्यवहारपरा एवेत्यर्थः ॥ १२ ॥  
  
लग्नेनापि किलाङ्गेषु बहुधा बहुमानद ।  
कथं संसारपङ्केन पुमानिह न लिप्यते ॥ १३ ॥  
  
संसारपङ्केन पुण्यपापरूपेण शोकमोहादिना च ॥ १३ ॥  
  
कां दृष्टिं समुपाश्रित्य भवन्तो वीतकल्मषाः ।  
महान्तो विचरन्तीह जीवन्मुक्ता महाशयाः ॥ १४ ॥  
  
लोभयन्तो भयायैव विषयाभोगभोतिनः ।  
भङ्गुराकारविभवाः कथमायान्ति भव्यताम् ॥ १५ ॥  
  
विषयाभोगा विषयवेषा भोगिनः सर्पाः । भङ्गुरौ नश्वरौ कुडिलौ   
चाकारविभवौ येषाम् । सर्पपक्षे विभवो विषसामर्थ्यम् । भव्यतां   
मङ्गलताम् ॥ १५ ॥  
  
मोहमातङ्गमृदिता कलङ्ककलितान्तरा ।  
परं प्रसादमायाति शेमुषीसरसी कथम् ॥ १६ ॥  
  
मृदिता विलोडिता । कलङ्काः कामादयः कर्दमशैवलादयश्च । प्रसादं   
नैर्मल्यम् । शेमुषी प्रज्ञा सैव सरसी महत्सरः । दक्षिणापथे महान्ति   
सरांसि सरस्य इत्युच्यन्ते इति महाभाष्योक्तेः ॥ १६ ॥  
  
संसार एव निवहे जनो व्यवहरन्नपि ।  
न बन्धं कथमाप्नोति पद्मपत्रे पयो यथा ॥ १७ ॥  
  
निवहे प्रवाहरूपे ॥ १७ ॥  
  
आत्मवत्तृणवच्चेदं सकलं कलयञ्जनः ।  
कथमुत्तमतामेति मनोमन्मथमस्पृशन् ॥ १८ ॥  
  
परदुःखादावात्मवत्स्वदुःखादौ तृणवत् । अन्तर्दृष्ट्या आत्मवत्   
बहिर्दृष्ट्या तृणवत् । कलयन्पश्यन् । मनसो मन्मथं कामादिवृत्तिम् ॥   
१८ ॥  
  
कं महापुरुषं [उपयातम्] पारमुपायातं महोदधेः ।  
आचारेणानुसंस्मृत्य जनो याति न दुःखिताम् ॥ १९ ॥  
  
महापुरुषं जीवन्मुक्तम् । महदत्राज्ञानं तल्लक्षणादुदधेः । आचारेण   
चरित्रेणानु लक्षीकृत्य स्मृत्वा तद्वदेव स्मृत्वा आचर्येत्यर्थः ॥ १९ ॥  
  
किं तस्यादुचितं श्रेयः किं तत्स्यादुचितं फलम् ।  
वर्तितव्यं च संसारे कथं नामासमञ्जसे ॥ २० ॥  
  
उचितमनश्वरत्वात्प्राप्तुं योग्यम् । श्रेयो मोक्षः । फलं कर्मोपासनादेः ॥   
२० ॥  
  
तत्त्वं कथय मे किञ्चिद्येनास्य जगतः प्रभो ।  
वेद्मि पूर्वापरं धातुश्चेष्टितस्यानवस्थितेः ॥ २१ ॥  
  
येन उपदेशेन । अनवस्थितेः अव्यवस्थितस्य । असमस्थितेः इति पाठे विषमस्थितेः   
। धातुश्चेष्टितस्य जगतः । पूर्वापरमाद्यन्तयोरविशिष्टं वस्तु ॥ २१ ॥  
  
हृदयाकाशशशिनश्चेतसो मलमार्जनम् ।  
यथा मे जायते ब्रह्मंस्तथा निर्विघ्नमाचर ॥ २२ ॥  
  
चेतसः साभासान्तःकरणस्य । मलमज्ञानम् ॥ २२ ॥  
  
किमिह स्यादुपादेयं किंवा हेयमथेतरत् ।  
कथं विश्रान्तिमायातु चेतश्चपलमद्रिवत् ॥ २३ ॥  
  
इतरत् अहेयमनुपादेयं च ॥ २३ ॥  
  
केन पावनमन्त्रेण दुःसंसृतिविषूचिका ।  
शाम्यतीयमनायासमायासशतकारिणी ॥ २४ ॥  
  
रोगाणां पापमूलत्वात्तन्निरासद्वारा पावनेन पवनदोषोपशमन##-  
  
कथं शीतलतामन्तरानन्दतरुमञ्जरीम् ।  
पूर्णचन्द्र इवाक्षीणां [भृशं साक्षाद्दया]   
भृशमासादयाम्यहम् ॥ २५ ॥  
  
आनन्दतरोर्मञ्जरीमिव स्थितां शीतलताम् । भृशं दैशिकपरिच्छेद##-  
  
प्राप्यान्तः पूर्णतां पूर्णो न शोचामि यथा पुनः ।  
सन्तो भवन्तस्तत्त्वज्ञास्तथेहोपदिशन्तु माम् ॥ २६ ॥  
  
अनुत्तमानन्दपदप्रधानविश्रान्तिरिक्तं सततं महात्मन् ।  
कदर्थयन्तीह भृशं विकल्पाः श्वानो वने देहमिवाल्पजीवम्   
[आत्मजीवम्] ॥ २७ ॥  
  
आनन्दपदे प्रधानविश्रान्तिरात्यन्तिकं स्थैर्यं तेन रिक्तं शून्यम् ।   
कदर्थयन्ति पीडयन्ति ॥ २७ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
प्रयोजनकथनं नाम त्रिंशः सर्गः ॥ ३० ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे    
प्रयोजनकथनं नाम त्रिंशः सर्गः ॥ ३० ॥  
  