+++
title = "२८"

+++
अष्टाविंशः सर्गः २८  
  
श्रीराम उवाच ।  
  
यच्चेदं दृश्यते किञ्चिज्जगत्स्थावरजङ्गमम् ।  
तत्सर्वमस्थिरं ब्रह्मन्स्वप्नसङ्गमसन्निभम् ॥ १ ॥  
  
इह सर्वेषु भोग्येषु वैरस्यप्रतिपत्तये ।  
वर्ण्यते सर्वभावानां विपर्यासिस्वभावता ॥  
  
सर्वभावानामविरतविपर्यासस्वभावतादर्शनादपि न तेष्वाश्वास इत्याहः   
- यच्चेदमित्यादिना । स्वप्ने सङ्गमः समाजमेलनम् ॥ १ ॥  
  
शुष्कसागरसङ्काशो निखातो योऽद्य दृश्यते ।  
स प्रातरभ्रसंवीतो नगः सम्पद्यते मुने ॥ २ ॥  
  
निखातो गर्तः । प्रातर्ग्रहणं कालान्तरोपलक्षणम् ॥ २ ॥  
  
यो वनव्यूहविस्तीर्णो विलीढगगनो महान् [गगनोऽचलः] ।  
दिनैरेव स यात्युर्वीसमतां कूपतां च वा ॥ ३ ॥  
  
वनव्यूहेन वनसमुदायेन । विलीढगगनश्चुम्बितनभस्तलः । उन्नत इति यावत्   
। महान्परिणाहतः । दिनैः कैश्चिदेव ॥ ३ ॥  
  
यदङ्गमद्य संवीतं कौशेयस्रग्विलेपनैः ।  
दिगम्बरं तदेव श्वो दूरे विशरिताऽवटे ॥ ४ ॥  
  
अवटे गर्ते । विशरिता विशीर्णं भविता । लुट् ॥ ४ ॥  
  
यत्राद्य नगरं दृष्टं विचित्राचारचङ्चलम् ।  
तत्रैवोदेति दिवसैः संशून्यारण्यधर्मता ॥ ५ ॥  
  
चञ्चलं पुनः पुनश्चरत् ॥ ५ ॥  
  
यः पुमानद्य तेजस्वी मण्डलान्यधितिष्ठति ।  
स भस्मकूटतां राजन्दिवसैरधिगच्छति ॥ ६ ॥  
  
अधिगच्छति प्राप्नोति ॥ ६ ॥  
  
अरण्यानि महाभीमा या नभोमण्डलोपमा ।  
पताकाच्छादिताकाशा सैव सम्पद्यते पुरी ॥ ७ ॥  
  
महारण्यमरण्यानी । विस्तीर्णतया नीलतया च नभोमण्डलोपमा ॥ ७ ॥  
  
या लतावलिता भीमा भात्यद्य विपिनावली ।  
दिवसैरेव सा याति पुनर्मरुमहीपदम् ॥ ८ ॥  
  
लताभिर्वलिता संवृत्ता । मरुमह्याः पदं लक्षणं निर्वृक्षजलताम् ॥ ८ ॥  
  
सलिलं स्थलतां याति स्थलीभवति वारिभूः ।  
विपर्यस्यति सर्वं हि सकाष्ठाम्बुतृणं जगत् ॥ ९ ॥  
  
वारिभूरुदकस्थानम् । विपर्यस्यति विपरीतावस्थामापद्यते ॥ ९ ॥  
  
अनित्यं यौवनं बाल्यं शरीरं द्रव्यसञ्चयाः ।  
भावाद्भावान्तरं यान्ति तरङ्गवदनारतम् ॥ १० ॥  
  
पूर्वस्वभावात्स्वभावान्तरम् ॥ १० ॥  
  
वातान्तर्दीपकशिखालोलं जगति जीवितम् ।  
तडित्स्फुरणसङ्काशा पदार्थश्रीर्जगत्रये ॥ ११ ॥  
  
अल्पो दीपो दीपकः ॥ ११ ॥  
  
विपर्यासमियं याति भूरिभूतपरम्परा ।  
बीजराशिरिवाजस्त्रं पूर्यमाणः पुनःपुनः ॥ १२ ॥  
  
यथा कुसूलादावजस्रं पुनःपुनः पूर्यमाणो धान्यादिबीजराशिर्व्ययेन   
विपर्यासं क्षेत्रे उप्तो जलेन पूर्यमाणो वोच्छूनताङ्कुरसस्यादिभावेन   
विपर्यासमित्यर्थः ॥ १२ ॥  
  
मनःपवनपर्यस्तभूरिभूतरजःपटा ।  
पातोत्पातपरावर्तपराभिनयभूषिता ॥ १३ ॥  
  
इयं जागती स्थितिरेव संसारस्य [स्वकौशलातिश्याप्रकटनाय प्राणिनां   
जन्ममृत्युसंसरणलक्षणायामारभट्यां नटी वंशनटी । भटीनटीति   
समुदायो वा तद्वाचकः] कर्तृभोक्तृतासन्तानलक्षणा या आरभटी   
आडम्बरातिशयः सैव नटी नर्तकी स्वकौशलातिशयप्रकटनाय नृत्ते   
आवेशेन विवृत्ता परिवर्तनमानेव जनितभ्रमा आलक्ष्यते इति सम्बन्धः ।   
तदनुरूपं विशिनष्टि । मन एव पवनस्तेन पर्यस्तमुद्भूतं भूरिभूतं   
प्राणिलक्षणं रजोवृन्दमेव पटो यस्याः । अतएव प्राणिनां पातो   
नरकादावुत्पातः स्वर्गे परावर्तो मध्यमलोकेऽत एव परा उत्कृष्टा   
अभिनयाभावव्यञ्जकचेष्टास्ताभिर्भूषिता ॥ १३ ॥  
  
आलक्ष्यते स्थितिरियं जागती जनितभ्रमा ।  
नृत्तावेशविवृत्तेव संसारारभटीनटी ॥ १४ ॥  
  
गन्धर्वनगराकारविपर्यासविधायिनी ।  
अपाङ्गभङ्गुरोदारव्यवहारमनोरमा ॥ १५ ॥  
  
तामेव वर्णयति द्वाभ्याम् - गन्धर्वेति । विपर्यासो भ्रान्तिः   
वंशनटीनां नेत्रपिधानगारुडविद्या प्रसिद्धा । अपाङ्गाविव   
भङ्गुरैश्चपलैरपाङ्ग-पातैश्च भङ्गुरैर्व्यवहारैर्मनोरमा ॥ १५   
॥  
  
तडित्तरलमामोलमातन्वाना पुनःपुनः ।  
संसाररचना राजन्नृत्तसक्तेव राजते ॥ १६ ॥  
  
तडितमेव तडितमिव च तरलं आलोकं आलोकनम् ॥ १६ ॥  
  
दिवासास्ते महान्तस्ते सम्पदस्ताः क्रियाश्च ताः ।  
सर्वं स्मृतिपथं यातं यामो वयमपि क्षणात् ॥ १७ ॥  
  
ते उत्सवविभवशालिनः ॥ १७ ॥  
  
प्रत्यहं क्षयमायाति प्रत्यहं जायते पुनः ।  
अद्यापि हतरूपाया नान्तोऽस्या दग्धसंसृतेः ॥ १८ ॥  
  
हतदग्धशब्दौ निन्दावचनौ ॥ १८ ॥  
  
त्रियक्त्वं पुरुषा यान्ति तिर्यञ्चो नरतामपि ।  
देवाश्चादेवतां यान्ति किमिवेह विभो स्थिरम् ॥ १९ ॥  
  
तिर्यक्त्वं पश्वादिजन्म ॥ १९ ॥  
  
रचयन्रश्मिजालेन रात्र्यहानि पुनःपुनः ।  
अतिबाह्य रविः कालो विनाशवधिमीक्षते ॥ २० ॥  
  
कालः कालत्मा रविः सूर्यः । रचयन् । भूतजातमिति शेषः । रात्र्यहानि अतिबाह्य   
विनाशावधिं स्वरचितस्य भूतजातस्येति शेषः ॥ २० ॥  
  
ब्रह्माविष्णुश्च रुद्रश्च सर्वा वा भूतजातयः ।  
नाशमेवानुधावन्ति सलिलानीव वाडवम् ॥ २१ ॥  
  
अनुधावन्त्यनुसरन्ति । वाडवं वडवानलम् ॥ २१ ॥  
  
द्यौः क्षमा वायुराकाशं पर्वताः सरितो दिशः ।  
विनाशवाडवस्यैतत्सर्वं संशुष्कमिन्धनम् ॥ २२ ॥  
  
वाडवस्य भागलक्षणया वह्नेः । प्रसिद्धस्य वाडवस्याबिन्धनत्वेन   
संशुष्कविशेषणानुपयोगात् ॥ २२ ॥  
  
धनानि बान्धवा भृत्या मित्राणि विभवाश्च ये ।  
विनाशभयभीतस्य सर्वं नीरसतां गतम् ॥ २३ ॥  
  
स्वदन्ते तावदेवैते भावा जगति धीमते ।  
यावत्स्मृतिपथं याति न विनाशकुराक्षसः ॥ २४ ॥  
  
स्वदन्ते रोचन्ते ॥ २४ ॥  
  
क्षणमैश्वर्यमायाति क्षणमेति दरिद्रताम् ।  
क्षणं विगतरोगत्वं क्षणमागतरोगताम् ॥ २५ ॥  
  
क्षणमल्पकालम् । जन इति शेषः ॥ २५ ॥  
  
प्रतिक्षणविपर्यासदायिना निहतात्मना ।  
जगद्भ्रमेण के नाम धीमन्तो हि न मोहिताः ॥ २६ ॥  
  
निहगशब्दो निन्दावचनो नश्वरवचनो वा ॥ २६ ॥  
  
तमःपङ्कसमालब्धं क्षणमाकाशमण्डलम् ।  
क्षणं कनकनिष्यन्दकोमलालोकसुन्दरम् ॥ २७ ॥  
  
अनियतस्थितिमेवोदाहरणेन प्रपञ्चयति - तम इत्यादित्रिभिः ।   
आकाशमण्डलो-दाहरणम् दृष्टान्तार्थम् । तमोलक्षणेन पङ्केन   
सम्यगालब्धं स्पृष्टम् । कनकस्य निष्यन्दो द्रव इव रम्येण कोमलेन   
सुखस्पर्शेन चन्द्राद्यालोकेन ॥ २७ ॥  
  
क्षणं जलदनीलाब्जमालावलितकोटरम् ।  
क्षणमुड्डामररवं क्षणं मूकमिव [मूकमवस्थितम्]   
स्थितम् ॥ २८ ॥  
  
जलदा एव नीलाब्जमालास्ताभिर्वेष्टितोदरम् । उड्डामरस्तारः ॥ २८ ॥  
  
क्षणं ताराविरचितं क्षणमर्केण भूषितम् ।  
क्षणमिन्दुकृताह्लादं क्षणं सर्वबहिष्कृतम् ॥ २९ ॥  
  
आलोकातिरिक्तैः पर्यायेण वा पूर्वोक्तैः सर्वैर्बहिष्कृतं रहितम् ॥ २९ ॥  
  
आगमापायपरया क्षणसंस्थितिनाशया ।  
न बिभेति हि संसारे धीरोऽपि [ऽधिक इव] क इवानया ॥ ३० ॥  
  
इवशब्दोऽनर्थको दृष्टान्तदौर्लभ्यार्थो वा । एवमूत्तरत्रापि । अनया   
जगत्स्थित्या ॥ ३० ॥  
  
आपदः क्षणमायान्ति क्षणमायान्ति सम्पदः ।  
क्षणं जन्म क्षणं मृत्युर्मुने किमिव न क्षणम् ॥ ३१ ॥  
  
प्रागासीदन्य एवेह जातस्त्वन्यो नरो दिनैः ।  
सदैकरूपं भगवन्किञ्चिदस्ति न सुस्थिरम् ॥ ३२ ॥  
  
इह सदैकरूपं सुस्थिरं न किञ्चिदस्तीति सम्बन्धः ॥ ३२ ॥  
  
घटस्य पटता दृष्टा पटस्यापि घटस्थितिः ।  
न तदस्ति न यद्दृष्टं विपर्यस्यति संसृतौ ॥ ३३ ॥  
  
घटस्य कार्पासक्षेत्रे विशीर्णस्य कार्पासपरिणामक्रमेण पटता   
दृष्टेत्यर्थः ॥ ३३ ॥  
  
तनोत्युत्पादयत्यत्ति निहत्यासृजति क्रमात् ।  
सततं रात्र्यहानीव निवर्तते नरं प्रति ॥ ३४ ॥  
  
वृद्धिविपरिणामापक्षयविनाशपुनर्जन्माख्याः पञ्च   
भावविकारास्तनो-त्यादिभिरुच्यन्ते । तान्क्रमेण प्राप्नुवानं नरं   
देहाभिमानिनं प्रति ते भावविकारा निवर्तन्ते न चिरं तिष्ठन्तीति तेऽपि   
विपर्यस्यन्तीत्यर्थः । यद्यप्यस्तीति सतापि भावविकारेषु यास्केन पठ्यते तथापि   
साधिष्ठान-ब्रह्मसत्तानुवेधो न विकार इति भावः ॥ ३४ ॥  
  
अशूरेण हतः शूर एकेनापि हतं शतम् ।  
प्राकृताः प्रभुतां याताः सर्वमावर्त्यते जगत् ॥ ३५ ॥  
  
आवर्त्यते विपर्यस्यते ॥ ३५ ॥  
  
जनतेयं विपर्यासमजस्रमनुगच्छति ।  
जडस्पन्दपरामर्शात्तरङ्गाणामिवावली ॥ ३६ ॥  
  
जनता चेतनसमूहः जडस्याचेतनस्य प्राणकरणादेः । डलयोरभेदा##-  
  
बाल्यमल्पदिनैरेव यौवनश्रीस्ततो जरा ।  
देहेऽपि नैकरूपत्वं कास्था बाह्येषु वस्तुषु ॥ ३७ ॥  
  
अल्पदिनैर्यातीति शेषः ॥ ३७ ॥  
  
क्षणमानन्दितामेति क्षणमेति विषादिताम् ।  
क्षणं सौम्यत्वमायाति सर्वस्मिन्नटवन्मनः ॥ ३८ ॥  
  
नटो यथा हर्षविषादाद्यभिनयति तद्वत् ॥ ३८ ॥  
  
इतश्चान्यदितश्चान्यदितश्चान्यदयं विधिः ।  
रचयन्वस्तुनायाति खेदं लीलास्विवार्भकः ॥ ३९ ॥  
  
त्रिभिरित आदिशब्दैर्हर्षविषादमोहहेतवो विचित्रा उच्यन्ते ॥ ३९ ॥  
  
चिनोत्युत्पादयत्यत्ति निहत्यासृजति क्रमात् ।  
सततं रात्र्यहानीव निवर्तन्ते नरं प्रति ॥ ४० ॥  
  
चिनोति ब्रीह्यादीनिव सञ्चयेनोपचयं नयति तैरन्यानुत्पादयति तांश्च   
निहत्यात्ति भक्षयति ततो लब्धास्वादस्तथैव निरन्तरं भोक्तुमन्यानपि   
जन्तूनासृजति विधिः । सृष्टं च नरं प्रति हर्षविषादादयो रात्र्यहानीव   
सदा प्राप्य निवर्तन्त इत्यर्थः ॥ ४० ॥  
  
आविर्भावतिरोभावभागिनो भवभातिनः ।  
जनस्य स्थिरतां यान्ति नापदो न च सम्पदः ॥ ४१ ॥  
  
तदेव हेत्वस्थैर्येण विशदयति - आविर्भावेति ॥ ४१ ॥  
  
कालः क्रीडत्ययं प्रायः सर्वमापदि पातयन् ।  
हेलाविचलिताशेषचतुराचारचञ्चुरः ॥ ४२ ॥  
  
हेलया अनादरेणैव विचलिताः परिवर्तिता अशेषाश्चतुराः समर्था अपि येन   
तथाविधे आचरणे चञ्चुरः कुशलः ॥ ४२ ॥  
  
समविषमविपाकतो विभिन्नास्त्रिभुवनभूतपरम्पराफलौघाः ।  
समयपवनपातिताः पतन्ति प्रतिदिनमाततसंसृतिद्रुमेभ्यः ॥ ४३ ॥  
  
कर्मणां रसानां च समविषमविपाकतो नानाविधास्त्रैलोक्यप्राणि##-  
भिन्नास्तल्लक्षणेभ्यो द्रुमेभ्यः समयः कालस्तल्लक्षणेन पवनेन पातिताः   
प्रतिदिनं पतन्ति । तथाच पतनपर्यवसितं सर्वं दुष्टमेवेति न क्वचिदास्था   
युक्तेति भावः ॥ ४३ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
सर्वभावाऽविरतविपर्यासप्रतिपादनं नामाष्टाविंशः सर्गः ॥ २८ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे   
सर्वभावाऽविरतविपर्यासप्रतिपादनं नामाष्टाविंशः सर्गः ॥ २८ ॥  
  