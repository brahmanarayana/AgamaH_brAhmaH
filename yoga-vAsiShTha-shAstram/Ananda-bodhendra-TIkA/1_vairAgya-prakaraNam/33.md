+++
title = "३३"

+++
त्रयस्त्रिंशः सर्गः ३३  
  
सिद्धा ऊचुः ।  
  
पावनस्यास्य वचसः प्रोक्तस्य रघुकेतुना ।  
निर्णयं श्रोतुमुचितं वक्ष्यमाणं महर्षिभिः ॥ १ ॥  
  
अवतारोऽत्र सिद्धानां सभायामुपवर्ण्यते ।  
यथोचितोपविष्टैस्तै रामवाक्यप्रशंसनम् ॥  
  
सिद्धैः कृतां रामवाक्यादिप्रशंसामेव महीकुर्वंस्तेषां प्रश्न##-  
सिद्धा ऊचुरित्यादिना । रघुशब्देन तद्वंशो लक्ष्यते तस्य   
केतुवत्प्रख्यापके-नेत्यर्थः ॥ १ ॥  
  
नारदव्यासपुलहप्रमुखा मुनिपुङ्गवाः ।  
आगच्छताश्वविघ्नेन सर्व एव महर्षयः ॥ २ ॥  
  
आशु आगच्छत अविघ्नेन । श्रोतुमिति शेषः । श्रेयांसि बहुविघ्नानि इति न   
विलम्बनमुचितमिति भावः ॥ २ ॥  
  
[यतामः] पतामः परितः पुण्यामेतां दाशरथीं सभाम् ।  
नीरन्ध्रां कनकोद्द्योतां पद्मिनीमिव षट्पदाः ॥ ३ ॥  
  
नीरन्ध्रां पूर्णामर्थात्सम्पदेति गम्यते । अतएव   
कनकैरुद्द्योतामुत्कृष्ट-प्रकाशाम् । पद्मिनीपक्षे केसरश्रिया   
कनकैरिवोद्द्योतमानाम् ॥ ३ ॥  
  
श्रीवाल्मीकिरुवाच ।  
  
[इत्युक्ता सिद्धैरिति शेषः] इत्युक्ता सा समस्तैव व्योमवासनिवासिनी ।  
तां पपात सभां तत्र दिव्या मुनिपरम्परा ॥ ४ ॥  
  
व्योम वासो निवासस्थानं येषां विमानानां तेषु निवासिनी । विस्तीर्णयां   
सभायां यत्र प्रदेशे रामादयस्तत्र ॥ ४ ॥  
  
अग्रस्थितमनुत्सृष्टरणद्वीणं मुनीश्वरम् ।  
पयःपीनघनश्यामं व्यासमेव किलान्तरा ॥ ५ ॥  
  
तामेव वर्णयत्यष्टभिः । अग्रे प्रमुखस्थाने स्थितम् । न उत्सृष्टा रणद्वीणा   
येन तं मुनीश्वरं नारदम् । पयसा जलेन पीनः पूर्णो घन इव श्यामं   
व्यासमेव च अन्तरा । तयोरन्तराले इत्यर्थः । अन्तरान्तरेण युक्ते इति षष्ठ्यर्थे   
द्वितीया । भृग्वङ्गिरः पुलस्त्यादिमुनिनायकैर्मण्डिता भूषितेत्युत्तरेण   
सम्बन्धः ॥ ५ ॥  
  
भृग्विङ्गरः पुलस्त्यादिमुनिनायकमण्डिता ।  
च्यवनोद्दालकोशीरशरलोमादिमालिता ॥ ६ ॥  
  
भृग्वादीनि तेषां नामानि ॥ ६ ॥  
  
परस्परपरामर्शदुःसंस्थानमृगाजिना ।  
लोलाक्षमालावलया सुकमण्डलुधारिणी ॥ ७ ॥  
  
परामर्शेन सङ्घर्षणेन दुःसंस्थानानि विसंष्ठुलानि मृगाजिनानि   
यस्याः ॥ ७ ॥  
  
तारावलिरिव व्योम्नि तेजः प्रसरपाटला ।  
सूर्यावलिरिवान्योन्यं भासिताननमण्डना ॥ ८ ॥  
  
तेजःप्रसरेण पाटला श्वेतरक्ता ॥ ८ ॥  
  
रत्नावलिरिवान्योन्यं नानावर्णकृताङ्गिका ।  
मुक्तावलिरिवान्योन्यं कृतशोभातिशायिनी ॥ ९ ॥  
  
कौमुतीवृष्टिरन्येव द्वितीयेवार्कमण्डली ।  
सम्भृतेवातिकालेन पूर्णचन्द्रपरम्परा ॥ १० ॥   
  
अन्या प्रसिद्धविलक्षणा । अतिकालेन चिरेण सम्भृता एकत्र सञ्चिता ॥ १० ॥  
  
ताराजाल इवाम्भोदो [अम्भोधौ] व्यासो यत्र विराजते ।  
तारौघ इव शीतांशुर्नारदोऽत्र विराजते ॥ ११ ॥  
  
व्यास एकतः नारदोऽन्यत इति शेषः ॥ ११ ॥  
  
देवेष्विव सुराधीशः पुलस्त्योऽत्र विराजते ।  
आदित्य इव देवानामङ्गिरास्तु विराजते ॥ १२ ॥  
  
अस्थास्यां सिद्धसेनायां पतन्त्यां नभसो रसाम् ।  
उत्तस्थौ मुनिसम्पूर्णा तदा दाशरथी सभा ॥ १३ ॥  
  
रसां [सीमाभूमिम्] सभाभूमिम् । पतन्त्यां प्रविशन्त्याम् ॥ १३ ॥  
  
मिश्रीभूता विरेजुस्ते नभश्चरमहीचराः ।  
परस्परवृताङ्गाभा भासयन्तो दिशो दश ॥ १४ ॥  
  
परस्परं वृताभिर्मिश्रिताभिरङ्गानामाभाभिः कान्तिभिः ॥ १४ ॥  
  
वेणुदण्डावृतकरा लीलाकमलधारिणः ।  
दुर्वाङ्कुराक्रान्तशिखाः सचूडामणिमूर्धजाः ॥ १५ ॥  
  
लीलाकमलधारिणः केचिदिति यथायोग्यं शेषः ॥ १५ ॥  
  
जटाजूटैश्च कपिला मौलिमालितमस्तकाः ।  
प्रकोष्ठगाक्षवलया मल्लिकावलयान्विताः ॥ १६ ॥  
  
मौलावग्रभागो मालितं मालाभिर्वेष्टितं मस्तकं शिरो येषाम् । प्रकोष्ठः   
करमूलम् ॥ १६ ॥  
  
चीरवल्कलसंवीताः स्रक्कौशैयावगुण्ठिताः ।  
विलोलमेखलापाशाश्चलन्मुक्ताकलापिनः ॥ १७ ॥  
  
चीरवल्कलयोरवान्तरजात्या भेदः । कलापिनो भूषिताः । कर्मधारयाद##-  
  
वसिष्ठविश्वामित्रौ तान्पूजयामासतुः क्रमात् ।  
अर्घ्यैः पाद्यैर्वचोभिश्च सर्वानेव नभश्चरान् ॥ १८ ॥  
  
वसिष्ठविश्वामित्रौ ते पूजयामासुरादरात् ।  
अर्थ्यैः पाद्यैर्वचोभिश्च नभश्चरमहागणाः ॥ १९ ॥  
  
सर्वादरेण सिद्धौघं पूजयामास भूपतिः ।  
सिद्धौघो भूपतिं चैव कुशलप्रश्नवार्तया ॥ २० ॥  
  
कुशलप्रश्नसहितया वार्तया तत्कालोचितकथया ॥ २० ॥  
  
तैस्तैः प्रणयसंरम्भैरन्योन्यं प्राप्तसत्क्रियाः ।  
उपाविशन्विष्टरेषु नभश्चरमहीचराः ॥ २१ ॥  
  
प्रणयः प्रीतिस्तदुचितैर्दानमानादिसंरम्भैः । सत्क्रिया पूजा ।   
विष्टरेष्वासनेषु ॥ २१ ॥  
  
वचोभिः पुष्पवर्षेण साधुवादेन चाभितः ।  
रामं ते पूजयामासुः पुरः प्रणतमास्थितम् ॥ २२ ॥  
  
वचोभिरुचितकथालापैः । साधुवादेन प्रशंसनेन ॥ २२ ॥  
  
आसाञ्चक्रे च तत्रासौ राज्यलक्ष्मीविराजितः ।  
विश्वामित्रो वसिष्ठश्च वामदेवोऽथ मन्त्रिणः ॥ २३ ॥  
  
तत्र तेषां मध्ये । असौ रामः । विश्वामित्रादयः अथ आस्थिता उपविष्टा इति   
[सप्तमेन श्लोकार्धेनेति ज्ञेयम्] सप्तमेन सम्बन्धः ॥ २३ ॥  
  
नारदो देवपुत्रश्च व्यासश्च मुनिपुङ्गवः ।  
मरीचिरथ दुर्वासा मुनिराङ्गिरसस्तथा ॥ २४ ॥  
  
क्रतुः पुलस्त्यः पुलहः शरलोमा मुनीश्वरः ।  
वात्स्यायनो भरद्वाजो वाल्मीकिर्मुनिपुङ्गवः ॥ २५ ॥  
  
उद्दालक ऋचीकश्च शर्यातिश्च्यवनस्तथा ॥ २६ ॥  
  
एते चान्ये च बहवो वेदवेदाङ्गपारगाः ।  
ज्ञातज्ञेया महात्मान आस्थितास्तत्र नायकाः ॥ २७ ॥  
  
ज्ञातमवश्यं ज्ञेयमात्मतत्त्वं ज्ञेयमात्रं वा यैः । नायकाः   
श्रेष्ठाः ॥ २७ ॥  
  
वसिष्ठविश्वामित्राभ्यां सह ते नारदादयः ।  
इदमूचुरनूचाना राममानमिताननम् ॥ २८ ॥  
  
अनूचाना आचार्याद्विधिवदधीतसाङ्गवेदाः । आनमिताननं विनयेन ॥ २८ ॥  
  
अहो बत कुमारेण कल्याणगुणशालिनी ।  
वागुक्ता परमोदारा वैराग्यरसगर्भिणी ॥ २९ ॥  
  
तदुक्तीरेव प्रपञ्चयति अहो इत्यादिभिरष्टादशभिः । कल्याणैर्वक्ष्यमाण##-  
  
परिनिष्ठितवक्तव्यं सबोधमुचितं स्फुटम् ।  
उदारं प्रियमार्यार्हमविह्वलमपि स्फुटम् ॥ ३० ॥  
  
विचार्येत्थमेवेति व्यवस्थापिताः परिनिष्ठिता वक्तव्यार्था यस्मिन् । सबोधं   
पदार्थतत्त्वबोधसहितं न कल्पनामात्रव्यवस्थापितार्थमिति यावत् । अतएव   
विद्वत्सभोचितम् । स्फूटं व्यक्तवर्णम् । उदारमुत्कृष्टबह्वाशयगर्भम् ।   
प्रियं हृदयानन्दनम् । आर्याणां पूज्यानामर्हमुचितम् । अविह्वलं चित्त##-  
  
अभिव्यक्तपदं स्पष्टमिष्टं स्पष्टं च तुष्टिमत् ।  
करोति राघवप्रोक्तं वचः कस्य न विस्मयम् ॥ ३१ ॥  
  
अभिव्यक्तानि व्याकरणपरिशोधितानि पदानि यस्मिन् । इष्टं हितम् । स्पष्टं   
ग्रस्तादिदोषरहितम् । सुष्टिमत् तृष्णाक्षयप्रयुक्तासन्तोषवत् ॥ ३१ ॥  
  
शतादेकतमस्यैव सर्वोदारचमत्कृतिः ।  
ईप्सितार्थार्पणैकान्तदक्षा भवति भारती ॥ ३२ ॥  
  
सर्वेभ्यो वक्तृभ्यः सर्वाम्शेऽपि वा उदारा उत्कृष्टा चमत्कृतिः   
सहृदया-स्वादनीयं सौष्ठवं यस्यास्तथाविधा अतएव   
ईप्सितस्याभिप्रेतस्यार्थ-स्यार्पणे बोधने एकान्तदक्षा नियमेन समर्था   
भारती वाणी वाग्मि-शतादपि मुख्येषु मुख्यतमस्यैव विकासं   
स्फूर्तिमायाति न सर्वेषाम् । पञ्चमी विभक्ते इति शताद्विभज्य निर्धारितेषु   
तमपा निर्धारणान्तरप्रत्य-यात्सर्वोदारतोपपत्तिः ॥ ३२ ॥  
  
कुमर त्वां विना कस्य विवेकफलशालिनी ।  
परं विकासमायाति प्रज्ञाशरलतातता ॥ ३३ ॥  
  
प्रज्ञा शर इव सूक्ष्मार्थभेदिनी प्रज्ञाशरः सैव लता वल्ली । विकासं   
विचारवैराग्यपुष्पपल्लवाभ्यामुपचयम् । शकारपाठे प्रकाशम् ॥ ३३ ॥  
  
प्रज्ञादीपशिखा यस्य रामस्येव हृदि स्थिता ।  
प्रज्वलत्यसमालोककारिणी स पुमान्स्मृतः ॥ ३४ ॥  
  
असममनन्यसाधारणमालोकं पदार्थतत्त्वप्रकाशं करोति असमस्या##-  
पुमान् । अन्यस्तु पुरुषार्थासमर्थः स्त्रीप्राय इति भावः ॥ ३४ ॥  
  
रक्तमांसास्थियन्त्राणि बहून्यतितराणि च ।  
पदार्थानभिकर्षन्ति नास्ति तेषु सचेतनः ॥ ३५ ॥  
  
उक्तप्रज्ञाहीनाजना रक्तादियन्त्रात्मकदेहात्मबुद्धित्वात्तान्येव   
शब्दस्पर्शादिपदार्थाननुकर्षन्त्युपभुञ्जते । अन्यश्च सचेतन आत्मा नास्तीति   
चार्वाकतैवमेतेषां फलितेति भावः । अथवा यदि तेषु सचेतनः स्यादवश्यं   
पुरुषार्थे यतेतैव यतो न यतन्ते तस्माद्धटकुड्यादिवद-चेतना एव ते इति   
निन्दार्थमपह्नवः ॥ ३५ ॥  
  
जन्ममृत्युजरादुःखमनुयान्ति पुनःपुनः ।  
विमृशन्ति न संसारं पशवः परिमोहिताः ॥ ३६ ॥  
  
ये न विमृशन्ति ते पशवः ॥ ३६ ॥  
  
कथञ्चित्क्वचिदेवैको दृश्यते विमलाशयः ।  
पूर्वापरविचारार्हो यथायमरिमर्दनः ॥ ३७ ॥  
  
अयं रामः । अरयः कामादयस्तेषां मर्दनः ॥ ३७ ॥  
  
अनुत्तमचमत्कारफलाः सुभगमूर्तयः ।  
भव्या हि विरला लोके सहकारद्रुमा इव ॥ ३८ ॥  
  
अनुत्तमः सर्वोत्कृष्टश्चमत्कारो माधुर्यविशेषो येषां तथाविधानि   
तत्त्वसाक्षात्कारफलानि येषु । सहकारद्रुमा आम्रवृक्षाः ॥ ३८ ॥  
  
सम्यग्दृष्टजगद्यात्रा स्वविवेकचमत्कृतिः ।  
अस्मिन्मान्यमतावन्तरियमद्यैव दृश्यते ॥ ३९ ॥  
  
स्वबुद्धिकृतेनैव विवेकेन तत्त्वदर्शनपर्यन्ता चमत्कृतिः । अद्यास्मिन्नेव   
वयसि । तच्चाश्चर्यमिति भावः ॥ ३९ ॥  
  
सुभगाः सुलभारोहाः फलपल्लवशालिनः ।  
जायन्ते तरवो देशे न तु चन्दनपादपाः ॥ ४० ॥  
  
औभगाः सुन्दराः देशे सर्वत्रेति शेषः ॥ ४० ॥  
  
वृक्षाः प्रतिवनं सन्ति नित्यं सफलपल्लवाः ।  
नत्वपूर्वचमत्कारो लवङ्गः सुलभः सदा ॥ ४१ ॥  
  
ज्योत्स्नेव शीता शशिनः सुतरोरिव मञ्जरी ।  
पुष्पादामोदलेखेव दृष्टा रामाच्चमत्कृतिः ॥ ४२ ॥  
  
आमोदलेखा परिमलपङ्क्तिः ॥ ४२ ॥  
  
अस्मिन्नुद्दामदौरात्म्यदैवनिर्माणनिर्मिते ।  
द्विजेन्द्रा दग्धसंसारे सारो ह्यत्यन्तदुर्लभः ॥ ४३ ॥  
  
उद्दामं दौरात्म्यं यस्य तथाविधस्य दैवस्य प्राक्तनकर्मणस्तदनु##-  
विवेकेनात्मलाभः ॥ ४३ ॥  
  
यतन्ते सारसम्प्राप्तौ ये यशोनिधयो धियः ।  
धन्या धुरि सतां गण्यास्त एव पुरुषोत्तमाः ॥ ४४ ॥  
  
ध्यायन्तीति धियः सदा तत्त्वचिन्तनपराः सन्तो ये यतन्ते ते धन्याः सतां धुरि   
गण्याः ॥ ४४ ॥  
  
न रामेण समोऽस्तीह दृष्टो लोकेषु कश्चन ।  
विवेकवानुदारात्मा न भावी चेति नो मतिः ॥ ४५ ॥  
  
इह साम्प्रतं नास्ति प्राङ्न दृष्टोऽग्रे च न भावी ॥ ४५ ॥  
  
सकललोकचमत्कृतिकारिणोऽप्यभिमतं यदि राघवचेतसः ।  
फलति नो तदिमे वयमेव हि स्फुटतरं मुनयो हतबुद्धयः ॥ ४६ ॥  
  
राममनोरथसम्पत्तेरवश्यकर्तव्यतां तत्प्रशंसनेनोत्तमाधिकार##-  
समुचितप्रष्टव्य-रहस्योद्घाटनेन चानन्दस्तत्कारिणो   
राघवचेतसोऽप्यभिमतं तत्त्वजिज्ञा-सालक्षणो मनोरथो यदि नो फलति   
अस्मदाद्यभिज्ञोपदेशेनेति शेषः । नो इति नञ्पर्यायो निपातः । तत्तर्हि   
हतबुद्धयो दुर्बुद्धयः । अभिज्ञता निष्फलैव स्यादिति भावः ।   
तस्मादवश्यमुपदेष्टव्यमिति सिद्धम् ॥ ४६ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
नभश्चरमहीचरसम्मेलनं नाम त्रयस्त्रिंशः सर्गः ॥ ३३ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे    
नभश्चरमहीचरसम्मेलनं नाम त्रयस्त्रिंशः सर्गः ॥ ३३ ॥  
  
समाप्तमिदं वैराग्यप्रकरणम् ।  
  
  