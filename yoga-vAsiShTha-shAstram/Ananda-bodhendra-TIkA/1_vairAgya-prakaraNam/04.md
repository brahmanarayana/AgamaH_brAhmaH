+++
title = "०४"

+++
चतुर्थः सर्गः ४  
  
श्रीवाल्मीकिरुवाच ।  
  
रामः पुष्पाञ्जलिव्रातैर्विकीर्णः पुरवासिभिः ।  
प्रविवेश गृहं श्रीमाञ्जयन्तो विष्टपं यथा ॥ १ ॥  
  
तीर्थयात्रागतस्यात्र सुहृदानन्दनं गृहे ।  
रामस्याखेटकचर्यादिव्यवहारश्च वर्ण्यते ॥  
  
राम इति । व्रातैः समूहैर्मङ्गलाचारार्थं विकीर्णः । विष्टपं त्रिविष्टपम् ।   
नामैकदेशे नामप्रहणात् ॥ १ ॥  
  
प्रणनामाथ पितरं वसिष्ठं भ्रातृबान्धवान् ।  
ब्राह्मणान्कुलवृद्धांश्च राघवः प्रथमागतः ॥ २ ॥  
  
प्रथामगतः प्रथमप्रवासदागतः ॥ ५ ॥  
  
सुहृद्भिर्भ्रातृभिश्चैव [र्मातृभिश्चैव] पित्रा द्विजगणेन   
च ।  
मुहुरालिङ्गिताचारो राघवो न ममौ मुदा ॥ ३ ॥  
  
मुहुः आलिङ्गितस्य तेषु समुचितमभिवादप्रियाभिलापाद्याचरणं यस्य स   
तथोक्तः । न ममौ स्वदेह इति शेषः । हर्षेणोत्फुल्ल इति भावः ॥ ३ ॥  
  
तस्मिन्गृहे दाशरथेः प्रियप्रकथनैर्मिथः ।  
जुघूर्णुर्मधुरैराशा मृदुवंशस्वनैरिव ॥ ४ ॥  
  
तस्मिन् दशरथगृहे । दशरथेः रामस्य । प्रियकथनैः प्रियवाक्यैः ।   
आनन्दिता जना इति शेषः । मिथोऽन्योन्यं दिशो जुघूर्णुर्बभ्रमुर्दिशिदिशि   
भ्रान्तवन्तः । हर्षकृतव्यामोहाद्दिग्भ्रमं प्रापुरिति वार्थः ।   
दृष्टान्तेऽप्येवम् । अथवा दिक्शब्देन तत्रस्था जना लक्ष्यन्ते । दाशरथेः   
प्रियकथाभिरुपकषिता मिथः समवेता उत्सवविशेषे मृदुवंशस्वनैः   
क्रीडन्त इव बभ्रमुरित्यर्थः ॥ ४ ॥  
  
बभूवाथ दिनान्यष्टौ रामागमन उत्सवः ।  
सुखं मत्तजनोन्मुक्तकलकोलाहलाकुलः ॥ ५ ॥  
  
मत्तैर्हृष्टैर्जनैरुत्कृष्टतया मुक्तः कलो गम्भीरो यः कोलाहलस्तेन आकुलो   
व्याप्तः ॥ ५ ॥  
  
उवास स सुखं गेहे ततः प्रभृति राघवः ।  
वर्णयन्विविधाकारान्देशाचारानितस्ततः ॥ ६ ॥  
  
सुमुखवासेत्यन्वयः ॥ ६ ॥  
  
प्रातरुत्थाय रामोऽसौ कृत्वा सन्ध्यां यथाविधि ।  
सभासंस्थं ददर्शेन्द्रसमं स्वपितरं तथा ॥ ७ ॥  
  
प्रातरित्यादि वीप्साभिप्रायम् । तथेति पूर्वश्लोकोक्तसमुच्चयार्थम् ॥ ७ ॥  
  
कथाभिः सुविचित्राभिः स वसिष्ठादिभिः सह ।  
स्थित्वा दिनचतुर्भागं ज्ञानगर्भाभिरादृतः ॥ ८ ॥  
  
स रामो वसिष्ठादिभिः सह स्थित्वा अनुरूपाभिः कथाभिरादृतः सन्   
दिनचतुर्भागम् । अत्यन्तसंयोगे द्वितीया । दिनस्य चतुर्थभागे इत्यर्थः ।   
आखेटकेच्छया वनं जगामेत्युत्तरेणान्वयः ॥ ८ ॥  
  
जगाम पित्रानुज्ञातो महत्या सेनया वृत्तः ।  
वराजमहिषाकीर्णं वनमाखेतकेच्छया ॥ ९ ॥  
  
आखेटकं मृगया ॥ ९ ॥  
  
तत आगतुअ सदने कृत्वा स्नानादिकं क्रमम् ।  
समित्रबान्धवो भुक्त्वा निनाय ससुहृन्निशाम् ॥ १० ॥  
  
एवम्प्रायदिनाचारो भ्रातृभ्यां सह राघवः ।  
आगत्य तीर्थयात्रायाः समुवास पितुर्गृहे ॥ ११ ॥  
  
मृगयादीनामनित्यत्वद्योतनाय प्रायेति । भ्रातृभ्यां   
लक्ष्मणशत्रुघ्नाभ्याम् ॥ ११ ॥  
  
नृपतिसंव्यवहारमनोज्ञया सुजनचेतसि चन्द्रिकयानया ।  
परिनिनाय दिनानि स चेष्टया स्तुतसुधारसपेशलयाऽनघ ॥ १२ ॥  
  
हे अनघेति राज्ञो भरद्वाजस्य वा सम्बोधनम् । स रामो नृपतीनां राज्ञां   
समुचितेन व्यवहारेण मनोज्ञया मनोहरया सुजनानां चेतसि   
चन्द्रिकावदाह्लादिकया अतएव स्तुता प्रशस्ता सुधारसवत्पेशला चतुरा च या   
तथाविधया । स्रुतेति स्रुतेति वा पाठे क्षरिता या सुधा तद्वद्रसेन माधुर्येण   
पेशलयाऽनया पूर्वोक्तया चेष्टया दिनानि परिनिनायाति-वाहयामास ॥ १२ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
दिवसव्यवहारनिरूपणं नाम चतुर्थः सर्गः ॥ ४ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे   
दिवसव्यवहारनिरूपणं नाम् चतुर्थः सर्गः ॥ ४ ॥  
  