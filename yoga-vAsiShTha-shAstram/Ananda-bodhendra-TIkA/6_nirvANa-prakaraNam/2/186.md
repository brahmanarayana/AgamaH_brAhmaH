+++
title = "१८६"

+++
षडशीत्यधिकशततमः सर्गः १८६  
  
श्रीवाल्मीकिरुवाच ।  
  
कुन्ददन्ते वदत्येवं वसिष्ठो भगवान्मुनिः ।  
उवाचेदमनिन्द्यात्मा परमार्थोचितं वचः ॥ १ ॥  
  
सर्वं ब्रह्मेति सिद्धान्तो युक्तिभिः क्रियतेऽचलः ।  
वरशापार्थसिद्धिश्च धातुः सङ्कल्पतश्चितः ॥  
  
कुन्ददन्तवर्णितं मायाशबलब्रह्मतत्त्वं प्रथमतो दृढीकृत्य निर्मायं   
शुद्धं तद्वर्णयितुं श्रीवसिष्ठः प्रवृत्त इत्याह - कुन्ददन्ते इति ॥ १ ॥  
  
श्रीवसिष्ठ उवाच ।  
  
वत विज्ञानविश्रान्तिरस्य जाता महात्मनः ।  
करामलकवद्विश्वं ब्रह्मेति परिपश्यति ॥ २ ॥  
  
बतेत्यनुकम्पायाम् । ज्ञात इति पाठे ज्ञातेन साक्षात्कारज्ञानफलेन विज्ञानस्य   
शास्त्रश्रवणजन्यज्ञानस्य विश्रान्तिः पूर्णता । करामलकवदिति तस्यैव   
स्फुटमभिनयः ॥ २ ॥  
  
किलेदं भ्रान्तिमात्रात्म विश्वं ब्रह्मेति भात्यजम् ।  
भ्रान्तिर्ब्रह्मैव च ब्रह्म शान्तमेकमनामयम् ॥ ३ ॥  
  
भ्रान्तिरन्यथाग्रहस्तन्मात्रात्मकं विश्वं ब्रह्मेत्यस्य भाति यतो भ्रान्तिरपि   
ब्रह्मैवेत्यस्य भाति ॥ ३ ॥  
  
यद्यथा येन यत्रास्ति यादृग्यावद्यदा यतः ।  
तत्तथा तेन तत्रास्ति तादृक्तावत्तदा ततः ॥ ४ ॥  
  
शबलब्रह्मनिष्कर्षदृशानेन यद्वर्णितं तदपि सम्यगेवेत्याह - यदिति ॥ ४ ॥  
  
शिवं शान्तमजं मौनममौनमजरं ततम् ।  
सुशून्याशून्यमभवमनादिनिधनं ध्रुवम् ॥ ५ ॥  
  
तच्च शुद्धाविरुद्धम् । मायाया विकारं विनैव वैचित्र्यप्रकटनादित्याशयेनाह ##-  
  
यस्या यस्यास्त्ववस्थायाः क्रियते संविदा भरः ।  
सा सा सहस्रशाखत्वमेति सेकैर्यथा लता ॥ ६ ॥  
  
संविदा मायाशबलचिता । भरः सङ्कल्पातिशयः ॥ ६ ॥  
  
परो ब्रह्माण्डमेवाणुश्चिद्व्योम्नोन्तःस्थितो यतः ।  
परमाणुरेव ब्रह्माण्डमन्तःस्थितजगद्यतः ॥ ७ ॥  
  
ब्रह्माण्डमेव परोऽणुः परमाणुः । एवं परमाणुरेव ब्रह्माण्डं   
यतोन्तःस्थितं जगत् ॥ ७ ॥  
  
तस्माच्चिदाकाशमनादिमध्यमखण्डितं सौम्यमिदं समस्तम् ।  
निर्वाणमस्तङ्गतजातिबन्धो यथास्थितं तिष्ठ निरामयात्मा ॥ ८ ॥  
  
जगद्ब्रह्मैव चेद्यत्फलितं तदाह - तस्मादिति । अस्तङ्गतो जातिः शरीरादिवैचित्र्यं   
तद्रूपो बन्धो यस्य तथाविधः सन् यथास्थितं ब्रह्मैव भूत्वा तिष्ठ ॥ ८ ॥  
  
स्वयं दृश्यं स्वयं द्रष्ट्ट स्वयं चित्त्वं स्वयं जडम् ।  
स्वयं किञ्चिन्न किञ्चिच्च ब्रह्मात्मन्येव संस्थितम् ॥ ९ ॥  
  
व्यवहारे तु ब्रह्म स्वयमेव दृश्यादिवेशेण संस्थितम् । परमार्थतस्तु तत्   
आत्मन्यद्वितीयस्वप्रकाशानन्दैकरसात्मन्येव संस्थितम् ॥ ९ ॥  
  
यथा यत्र जगत्येतत्स्वयं ब्रह्म खमात्मनि ।  
स्वरूपमजहच्छान्तं यत्र सम्पद्यते तथा । १० ॥  
  
यत्र यद्वासनया यथा सम्पद्यते तत्र तथा स्थितमित्यनुकर्षः ॥ १० ॥  
  
ब्रह्म दृश्यमिति द्वैतं न कदाचिद्यथास्थितम् ।  
एकत्वमेतयोर्विद्धि शून्यत्वाकाशयोरिव ॥ ११ ॥  
  
ब्रह्म मायया दृश्यं जगत्सम्पन्नमित्येतावता द्वैतं न कदाचिन्मन्तव्यं यतो   
यथास्थितमविकृतमेवास्ते ॥ ११ ॥  
  
दृश्यमेव परं ब्रह्म परं ब्रह्मैव दृश्यता ।  
एतन्न शान्तं नाऽशान्तं नानाकारं न चाकृतिः ॥ १२ ॥  
  
यादृग्प्रबोधे स्वप्नादिस्तादृग्देहो निराकृतिः ।  
संविन्मात्रात्मा प्रतिघः स्वानुभूतोऽप्यसन्मयः ॥ १३ ॥  
  
प्रतीयमाना देहाद्याकृतिः कथमपलप्यते तत्राह - यादृगिति ॥ १३ ॥  
  
संविन्मयो यथा जन्तुर्निद्रात्मास्ते जडोभवत् ।  
जडीभूता तथैषास्ते संवित्स्थावरनामिका ॥ १४ ॥  
  
संविदोऽपि जडस्थावरभावे दृष्टान्तमाह - संविन्मय इति ॥ १४ ॥  
  
स्थावरत्वाज्जडाच्चित्त्वं जङ्गमात्म प्रयाति चित् ।  
जीवः सुषुप्तात्मा स्वप्नं जाग्रच्चैव जगच्छतैः ॥ १५ ॥  
  
तस्याः स्थावरभावोत्तरं जङ्गमभावे चिदभिव्यक्तो दृष्टान्तमाह -   
स्थावरत्वादिति । यथा सुषुप्तात्मा जीवः स्वप्नं जाग्रच्चैव जगच्छतकल्पनैर्गच्छति   
तद्वदित्यर्थः ॥ १५ ॥  
  
आम्ॐक्षमेषा जीवस्य भुव्यम्भस्यनिलेऽनले ।  
खे खात्मभिर्जगल्लक्षैः स्वप्नाभैर्भासते स्थितिः ॥ १६ ॥  
  
कियत्कालं स्थावरजङ्गमादिभावस्थितिस्तत्राह - आमोक्षमिति ॥ १६ ॥  
  
चिच्चिनोति तथा जाड्यं नरो निद्रास्थितिर्यथा ।  
चिनोति जडतां चित्त्वं न नाम जडतावशात् ॥ १७ ॥  
  
चिनोति अध्यस्यति । तथाप्यस्याश्चित्त्वमव्याहतमित्याह - चिनोतीति ।   
अध्यस्तजडतावशाज्जडतां न चिनोति वस्तुतो जडतां न नाम भजते ॥ १७ ॥  
  
चिता वेदनवेत्तारं स्थावरं क्रियते वपुः ।  
चिता वेदनवेत्तारं जङ्गमं क्रियते वपुः ॥ १८ ॥  
  
जाड्यवेदनवेत्तारं जीवं प्रति स्थावरं वपुः क्रियते तथा जङ्गममपि ॥ १८ ॥  
  
यथा पुंसो नखाः पादावेकमेव शरीरकम् ।  
तथैकमेवाप्रतिघं चितः स्थावरजङ्गमम् ॥ १९ ॥  
  
तथा कृतेऽपि न चिद्भेदः किन्तु महाचितः स्वाध्यस्तं सर्वमचेतनं चेतनं च   
नखपादादिवदवयवभूतमेवेत्याह - यथेति ॥ १९ ॥  
  
आदिसर्गे स्वप्न इव यत्प्रथामागतं स्थितम् ।  
चितो रूपं जगदिति तत्तथैवान्त उच्यते ॥ २० ॥  
  
आदिसर्गे हिरण्यगर्भस्य प्राथमिकसर्गहेतौ सङ्कल्पे यथा यद्रूपं प्रथामागतं   
तत्तथैवाधुनापि स्थितम् । एवं चिराज्जडरूपेण स्थितमपि चिन्मयत्वादप्रतिघं   
शान्तमित्यादि तदपवादेन सर्गस्यान्त उच्यते इति परेणान्वयः ॥ २० ॥  
  
तच्चैवाप्रतिघं शान्तं यथास्थितमवस्थितम् ।  
न प्रथामागतं किञ्चिन्नासीदप्रथितं हितम् ॥ २१ ॥  
  
यतो नासीदतः अप्रथितं कदापीत्येव हितम् ॥ २१ ॥  
  
अयमादिरयं चान्तः सर्गस्येत्यवभासते ।  
चितः सुघननिद्रायाः सुषुप्तस्वप्नकोष्ठतः ॥ २२ ॥  
  
एवं सर्गमात्रस्य त्रैकालिकासत्त्वे आद्यन्तकल्पनापि मिथ्यैवेत्याह - अयमिति । यथा   
स्वाप्नप्रपञ्चस्य सुषुप्ततादिप्रबोधान्ततापि निद्रा कोष्ठान्तरेव कल्प्यते न   
प्रबोधकोष्ठान्तस्तद्वदित्यर्थः ॥ २२ ॥  
  
स्थित एको ह्यनाद्यन्तः परमार्थघनो यतः ।  
प्रलयस्थितिसर्गाणां न नामाप्यस्ति मां प्रति ॥ २३ ॥  
  
तत्कुतस्तत्राह - स्थित इति । मां प्रबुद्धं प्रति नामापि नास्ति दूरे रूपमित्यर्थः ॥   
२३ ॥  
  
प्रलयस्थितिसर्गादि दृश्यमानं न विद्यते ।  
एतन्न चात्मनश्चान्यच्चित्रे चित्रवधूर्यथा ॥ २४ ॥  
  
कर्तव्यचित्रसेनास्माद्यथा चित्रान्न भिद्यते ।  
नानाऽनानैव प्रतिघा चित्तत्त्वे सर्गता तथा ॥ २५ ॥  
  
यथा चित्रकृता कर्तव्या चित्रसेना अस्मात्तद्बुद्धिस्थाच्चित्रान्न भिद्यते तथा प्रतिघा   
मूर्ता सर्गतापि स्रष्टुश्चित्तत्त्वे नानाप्यनानैव ॥ २५ ॥  
  
विभागहीनयाप्येष भागश्चिद्घननिद्रया ।  
सुषुप्तान्मुष्यते मोक्ष इति स्वप्नस्तु चित्तकम् ॥ २६ ॥  
  
विभागहीनयापि चिद्घननिद्रया अविद्यया सुषुप्तादेवावरणाद्वास्तवस्वरूपभूतोऽपि   
मोक्ष इति प्रसिद्धो भागो मुष्यते चोर्यते अपलप्यते । तु प्रत्युत चित्तकं भूत्वा एष   
जाग्रद्भागः स्वप्नश्च प्रदर्श्यते इति शेषः । सुषुप्तात्सोद्यते मोक्षः इति पाठे तु   
सोद्यते श्रवणमननाद्युद्योगसहिते पुरुषे मोक्ष इति विभागः प्रदर्श्यते ।   
अन्यस्मिंस्तु चित्तकं भूत्वा द्विविधः स्वप्नः प्रदर्श्यत इति व्याख्येयम् ॥ २६ ॥  
  
प्रलयोऽयमियं सृष्टिरयं स्वप्नो घनस्त्वयम् ।  
भासोऽप्रतिघरूपस्य चित्सहस्ररुचेरिति ॥ २७ ॥  
  
घनो जागरः प्रज्ञानघनतारूपसुषुप्तिकस्य चित्सहस्ररुचेरात्मसूर्यस्य इति   
एवंरूपा भासः प्रकाशभेदाः ॥ २७ ॥  
  
चिन्निद्रायाः स्वप्नमयो भागश्चित्तमुदाहृतम् ।  
तदेव मुच्यते भूतं जीवो देवासुरादिदृक् ॥ २८ ॥  
  
तत्र य उद्भूतवासनात्मा स्वप्रभागः स एव उपाध्यंशप्राधान्येन चित्तं   
चिदंशप्राधान्येन जीवः स एव देवासुरमनुष्याद्यधिकारिशरीरदृक्   
संस्तत्त्वज्ञानेन निद्रां विधूय मुच्यते ॥ २८ ॥  
  
एष एव परिज्ञातः सुषुप्तिर्भवति स्वयम् ।  
यदा तदा मोक्ष इति प्रोच्यते मोक्षकाङ्क्षिभिः ॥ २९ ॥  
  
तदेवाह - एष एवेति । चतुर्थपञ्चमभूमिकयोः परिज्ञातः षष्ठभूमिकायां   
सुषुप्तिर्भवति । सप्तमभूमिकायां मोक्ष इति प्रोच्यते ॥ २९ ॥  
  
श्रीराम उवाच ।  
  
चित्तं देवासुराद्यात्म चिन्निद्रा स्वात्मदर्शनम् ।  
कियत्प्रमाणं भगवन्कथमस्योदरे जगत् ॥ ३० ॥  
  
चित्तं देवासुरादिभेदेन कियत्प्रमाणं कियत्संस्थानं च भवति चिन्निद्रा तस्योदरे   
जगच्च कियत्प्रमाणं कियत्कालं भवतीति प्रश्नार्थः ॥ ३० ॥  
  
श्रीवसिष्ठ उवाच ।  
  
विद्धि चित्तं नरं देवमसुरं स्थावरं स्त्रियम् ।  
नागं नगं पिशाचादि खगकीटादिराक्षसम् ॥ ३१ ॥  
  
तत्राद्यस्योत्तरमाह - विद्धीत्यादिना ॥ ३१ ॥  
  
प्रमाणं तस्य चानन्तं विद्धि तद्यत्र रेणुताम् ।  
आब्रह्मस्तम्बपर्यन्तं जगद्याति सहस्रशः ॥ ३२ ॥  
  
रेणुतां परमाणुतामवधीकृत्य ॥ ३२ ॥  
  
यदेतदादित्यपथादूर्ध्वं संयाति वेदनम् ।  
एतच्चित्तं भूतमेतदपर्यन्तामलाकृति ॥ ३३ ॥  
  
वैपुल्योत्कर्षमप्यनुभवमारोहयति - यदेतदिति । ऊर्ध्वं चक्षुःप्रेरणे   
यदेतदादित्यपथादूर्ध्वदेशे ध्रुवान्धकारादिप्रदेशेऽपि चाक्षुषं वेदनं   
संयाति तदेतावत्प्रमाणं भूतं चित्तमपर्यन्तममलाकृति च   
सर्वानुभवसिद्धमित्यर्थः ॥ ३३ ॥  
  
एतदुग्रं चितो रूपमस्यान्तर्भुवनर्द्धयः ।  
यदायान्ति तदा सर्गश्चित्तादागत उच्यते ॥ ३४ ॥  
  
दुःसहसंसारदुःखबहुलत्वादुग्रम् । अस्यैव समष्ट्यात्मनोऽन्तर्भुवनर्द्धयो   
यदा ब्रह्माण्डादिकल्पनया आयान्ति तदा सर्गः स चास्माभिश्चित्तादागत इत्युच्यते ॥ ३४   
॥  
  
चित्तमेव विदुर्जीवं तदाद्यन्तविवर्जितम् ।  
खं घटेष्विव देहेषु चास्ते नास्ते तदिच्छया ॥ ३५ ॥  
  
आद्यन्तविवर्जितं विभु । अत एव सर्वदेहेषु आस्ते व्यष्टिरूपेण देहादुत्क्रमणान्नास्ते च   
धातुरिच्छयेत्यर्थः ॥ ३५ ॥  
  
निम्नोन्नतान्भुवो भागान् गृह्णाति च जहाति च ।  
सरित्प्रवाहोऽङ्ग यथा शरीराणि तथा मनः ॥ ३६ ॥  
  
तत्र शरीरग्रहणत्यागयोर्दृष्टान्तमाह - निम्नेति । हे अङ्ग ॥ ३६ ॥  
  
अस्य त्वात्मपरिज्ञानादेष देहादिसम्भ्रमः ।  
शाम्यत्याश्ववबोधेन मरुवाःप्रत्ययो यथा ॥ ३७ ॥  
  
जगत्यन्तरणुर्यत्र तत्प्रमाणं हि चेतसः ।  
सदेव च पुमांस्तस्मात्पुंसामन्तःस्थितं जगत् ॥ ३८ ॥  
  
एव्ं सर्वजगद्गर्भितस्य मनसः परमाणुरूपतैवेत्याह -जगतीति । यत्र   
जालसूर्यमरीच्यादौ सर्वतः सूक्ष्मोऽणुर्यत्प्रमाणः प्रसिद्धस्तच्चेतसः प्रमाणं   
परिमाणम् । तदेव च पुमान् जीवः । वालाग्रशतभागस्य शतधा कल्पितस्य च । भागो   
जीवः स विज्ञेयः स चानन्त्याय कल्पते इति श्रुतेरिति भावः ॥ ३८ ॥  
  
यावत्किञ्चिदिदं दृश्यं तच्चित्तं स्वप्नभूष्विव ।  
तदेव च पुमांस्तस्मात्को भेदो जगदात्मनोः ॥ ३९ ॥  
  
एवं च जीवजगद्भेदोऽप्यपमृष्ट इत्याह - यावदिति ॥ ३९ ॥  
  
चिदेवायं पदार्थौघो नास्त्यन्यस्मिन्पदार्थता ।  
व्यतिरिक्ता स्वप्न इव हेम्नीव कटकादिता ॥ ४० ॥  
  
जीवजगदभेदे चिन्मात्रतापि जगतः सिद्धेत्याह - चिदेवेति ।   
अन्यस्मिंश्चिद्भिन्नेऽभ्युपगम्यमाने सत्तास्फुरणयोरलाभादलीकतापत्त्या व्यतिरिक्ता   
पदार्थतैव नास्ति न सिध्यतीत्यर्थः ॥ ४० ॥  
  
यथैकदेशे सर्वत्र स्फुरन्त्यापोऽम्बुधौ पृथक् ।  
ब्रह्मण्यनन्या नित्यस्थाश्चितो दृश्यात्मिकास्तथा ॥ ४१ ॥  
  
यथा अम्बुधिलक्षणे एकदेशे एकीभूय स्थिता एवापः पृथक् स्फुरन्ति   
तद्वद्ब्रह्मण्यपि दृश्यात्मिकास्ता इत्यर्थः ॥ ४१ ॥  
  
यथा द्रवत्वमम्भोधावापो जठरकोशगाः ।  
स्फुरन्त्येवं विदोऽनन्याः पदार्थौघास्तथापरे ॥ ४२ ॥  
  
अनन्यत्वे तद्द्रवत्वदृष्टान्तमाह - यथेति ॥ ४२ ॥  
  
यथास्थितजगच्छालभञ्जिकाकाशरूपधृक् ।  
चित्स्तम्भोयमपस्पन्दः स्थित आद्यन्तवर्जितः ॥ ४३ ॥  
  
एवं च यथास्थितजगल्लक्षणः शालभञ्जिकानां   
यदाकाशरूपमात्यन्तिकशून्यता तद्रूपधृक् चित्स्तम्भ एव निस्पन्दोऽचलः स्थितः ॥   
४३ ॥  
  
यथास्थितमिदं विश्वं संविद्व्योम्नि व्यवस्थितम् ।  
स्वरूपमत्यजच्छान्तं स्वप्नभूमाविवाखिलम् ॥ ४४ ॥  
  
समता सत्यता सत्ता चैकता निर्विकारिता ।  
आधाराधेयतान्योन्यं चैतयोर्विश्वसंविदोः ॥ ४५ ॥  
  
कथं शान्तं कथं च स्वरूपमत्यजत्तदाह - समतेति । पञ्चभिः   
प्रकारैर्भेदाविभावनाच्छान्तमाधाराधेयभावेन   
स्तम्भशालभञ्जिकावद्व्यवहारे ईषद्भेदप्र्तिभासात्स्वरूपमत्यजदित्यर्थः ॥ ४५ ॥  
  
स्वप्नसङ्कल्पसंसारवरशापदृशामिह ।  
सरोब्धिसरिदम्बूनामिवान्यत्वं न वाथवा ॥ ४६ ॥  
  
तत्र प्रातिभासिको भेदो वस्तुतस्तु तदभाव इत्याह - स्वप्नेति । वरशापाभ्यां   
नन्दिनहुषयोर्देवसर्पभावप्रतिभासदृशामिव व्यवहारसमर्थमन्यत्वं   
परमार्थतस्तु न वा ॥ ४६ ॥  
  
श्रीराम उवाच ।  
  
वरशापार्थसंवित्तौ कार्यकारणता कथम् ।  
उपादानं विना कार्यं नास्त्येव किल कथ्यताम् ॥ ४७ ॥  
  
नन्दिनो मनुष्यशरीरे देवशरीरोपादानं चन्द्रामृतभागो नास्ति एवं   
चन्द्रामृतपरिणामे नहुषस्य देवशरीरे सर्पशरीरोपादानं तदण्डादि नास्ति ।   
उपादानं विना लोके कार्य च क्वापि नास्ति तत्रोभयत्र कथं देवसर्पशरीरसिद्धिरिति   
रामप्रश्नार्थः ॥ ४७ ॥  
  
श्रीवसिष्ठ उवाच ।  
  
स्ववदातचिदाकाशकचनं जगदुच्यते ।  
स्फुरणे पयसामब्धावावर्तचलनं यथा ॥ ४८ ॥  
  
निरावरणविज्ञानस्य भगवतो रुद्रस्यागस्त्यादीनां च सत्यसङ्कल्पावच्छिन्ना चिदेव   
सुरसर्पशरीरात्मना तत्र विवर्तत इति विवर्तवादेनास्याक्षेपस्य प्रसर इत्युत्तरं   
वसिष्ठो वक्तुं भूमिकां रचयति - स्ववदातेत्यादिना ।   
स्ववदातस्तत्त्वज्ञानविमृष्टत्वादतिनिर्मलो यश्चिदाकाशस्तस्य सत्यसङ्कल्पानुसारि   
कचनं तदित्यसकृन्मयोच्यते ॥ ४८ ॥  
  
ध्वनन्तोऽब्धिजलानीव भान्ति भावाश्चिदात्मकाः ।  
सङ्कल्पादीनि नामानि तेषामाहुर्मनीषिणः ॥ ४९ ॥  
  
विधातुः स्वात्मचितिजगद्भावाश्चिदात्मका एवाकस्माद्भान्ति तेषां भानानां   
सोऽकामयत तदैक्षत समकॢपतां द्यावापृथिवी इत्यादिश्रुतयो मनीषिणः   
ऋषयश्च सङ्कल्पादीनि नामान्याहुः ॥ ४९ ॥  
  
कालेनाभ्यासयोगेन विचारेण समेन च ।  
जातेर्वा सात्त्विकत्वेन सात्त्विकेनामलात्मना ॥ ५० ॥  
  
तत्र निरावरणविज्ञानानां यद्भावार्थस्फुरणं स एव सत्यसङ्कल्प इति   
दर्शयितुं तादृशविज्ञानकारणान्याह - कालेनेत्यादिना । कालेन कर्कट्यादेः ।   
समेन शत्रुमित्रादिषु समदर्शनेन । देवानां तु जातेः सात्त्विकत्वेन ॥ ५० ॥  
  
सम्यग्ज्ञानवतो ज्ञस्य यथा भूतार्थदर्शिनः ।  
बुद्धिर्भवति चिन्मात्ररूपा द्वैतैक्यवर्जिता ॥ ५१ ॥  
  
निरावरणविज्ञानमयी चिद्ब्रह्मरूपिणी ।  
संवित्प्रकाशमात्रैकदेहादेहविवर्जिता ॥ ५२ ॥  
  
सोऽयं पश्यत्यशेषेण यावत्सङ्कल्पमात्रकम् ।  
स्वमात्मकचनं शान्तमनन्यत्परमार्थतः ॥ ५३ ॥  
  
सोऽयं निरावरणविज्ञानः पुरुषो यावत्सङ्कल्पमात्रं पश्यति तत्सर्वं   
परमार्थतः अनन्यत्पश्यतीति तत्सङ्कल्पस्य सत्यतायामुपपत्तिः ॥ ५३ ॥  
  
अस्या इदं हि सङ्कल्पमात्रमेवाखिलं जगत् ।  
यथा सङ्कल्पनगरं यथा स्वप्नमहापुरम् ॥ ५४ ॥  
  
अस्य आ इदमिति च्छेदः । अस्यैवंविधस्य हिरण्यगर्भस्य   
आसमन्ताद्दृश्यमानमिदं जगत् सङ्कल्पमात्रमेवेत्यर्थः ॥ ५४ ॥  
  
आत्मा स्वसङ्कल्पवरः स्ववदातो यथा यथा ।  
यद्यथा सङ्कल्पयति तथा भवति तस्य तत् ॥ ५५ ॥  
  
एवमन्योऽपि स्वसङ्कल्पवरो निरावरणात्मैवेति यथा यथा यत्सङ्कल्पमात्रं   
[सङ्कल्पयति इति पाठः ।] पश्यति तत्तथा तथा भवति ॥ ५५ ॥  
  
सङ्कल्पनगरे बालः शिलाप्रोड्डयनं यथा ।  
सत्यं वेत्त्यनुभूयाशु स्वविधेयनियन्त्रणम् ॥ ५६ ॥  
  
खविधेयं खाधीनं नियन्त्रणं नियमनं यत्र ॥ ५६ ॥  
  
स्वसङ्कल्पात्मभूतेऽस्मिन्परमात्मा जगत्त्रये ।  
वरशापादिकं सत्यं वेत्त्यनन्यत्तथात्मनः ॥ ५७ ॥  
  
तत्र वरशापात्मकं यत्फलं तत् हिरण्यगर्भाद्यनावरणविज्ञानात्मा   
आत्मनोऽनन्यत्सत्यं वेत्ति ॥ ५७ ॥  
  
स्वसङ्कल्पपुरे तैलं यथा सिद्ध्यति सैकतात् ।  
कल्पनात्सर्गसङ्कल्पैर्वरादीह तथात्मनः ॥ ५८ ॥  
  
जगतश्च तदीयसङ्कल्पात्मकत्वात्स्वसङ्कल्पपुरे बालस्य सिकताभ्यस्तैलमिव   
हिरण्यगर्भाद्यात्मनोऽपि वरशापाद्यर्थो निरुपादानोऽपि सिद्ध्यति ॥ ५८ ॥  
  
अनिरावरणज्ञप्तेर्यतः शान्ता न भेदधीः ।  
ततः सङ्कल्पनाद्वैताद्वराद्यस्य न सिद्ध्यति ॥ ५९ ॥  
  
निरावरणेति विशेषणस्य प्रयोजनं दर्शयति - अनिरावरणेति । अस्य अज्ञपुरुषस्य   
वरादि न सिद्ध्यति ॥ ५९ ॥  
  
या यथा कलना रूढा तावत्साद्यापि संस्थिता ।  
न परावर्तिता यावद्यत्नात्कल्पनयान्यया ॥ ६० ॥  
  
निरावरणज्ञानानां कल्पना तादृशकल्पनान्तरोदयपर्यन्तं न निवर्तत इत्याह   
- येति ॥ ६० ॥  
  
ब्रह्मण्यवयवोन्मुक्ते द्वितैकत्वे तथा स्थिरे ।  
यथा सावयवे तत्त्वे विचित्रावयवक्रमः ॥ ६१ ॥  
  
निरवयवे निरावरणज्ञानात्मनि तद्विरुद्धवरशापादिकल्पना कथं तिष्ठति तत्राह   
- ब्रह्मणीति ॥ ६१ ॥  
  
श्रीराम उवाच ।  
  
अनिरावरणाज्ञानात्केवलं धर्मचारिणः ।  
शापादीन्सम्प्रयच्छन्ति यथा ब्रह्मंस्तथा वद ॥ ६२ ॥  
  
तर्ह्यनिरावरणज्ञानानां केवलोग्रतापसानां वरशापादि मोघं स्यादित्याशयेन   
रामः पृच्छति - अनिरावरणेति ॥ ६२ ॥  
  
श्रीवसिष्ठ उवाच ।  
  
सङ्कल्पयति यन्नाम सर्गादौ ब्रह्म ब्रह्मणि ।  
तत्तदेवानुभवति यस्मात्तत्रास्ति नेतरत् ॥ ६३ ॥  
  
तदीयवरशापादेरपि सत्यतास्त्विति सर्गादौ धातुः सङ्कल्पादेव न तन्मोघतेत्युत्तरं   
वक्तुं भूमिकां वसिष्ठो रचयति - सङ्कल्पेत्यादिना । इतरत् तत्प्रतिबन्धकं नास्ति   
॥ ६३ ॥  
  
ब्रह्म वेत्ति यदात्मानं स ब्रह्मायं प्रजापतिः ।  
स च नो ब्रह्मणो भिन्नं द्रवत्वमिव वारिणः ॥ ६४ ॥  
  
धातुस्तु सत्यसङ्कल्पता सत्यब्रह्मात्मवेदितृत्वादेव सिद्धेत्याशयेनाह -   
ब्रह्मेति । स प्रजापतिर्धाता यद्यस्मात्कारणाद्ब्रह्म वेत्ति तस्माद्धेतोरयं ब्रह्मैव   
। तद्यो यो देवानां प्रत्यबुध्यत स एव तदभवत् इत्यादिश्रुतेरिति भावः ॥ ६४ ॥  
  
सङ्कल्पयति यन्नाम प्रथमोऽसौ प्रजापतिः ।  
तत्तदेवाशु भवति तस्येदं कल्पनं जगत् ॥ ६५ ॥  
  
निराधारं निरालम्बं व्योमात्म व्योम्नि भासते ।  
दुर्दृष्टेरिव केशोण्ड्रं दृष्टमुक्तावलीव च ॥ ६६ ॥  
  
कीदृशं तत्कल्पनं तदाह - निराधारमिति ॥ ६६ ॥  
  
सङ्कल्पिताः प्रजास्तेन धर्मो दानं तपो गुणाः ।  
वेदाः शास्त्राणि भूतानि पञ्च ज्ञानोपदेशनाः ॥ ६७ ॥  
  
तेन प्रजापतिना । चत्वारो वेदाः स्मृतयश्चेति पञ्च । त्रयी साङ्ख्यं योगः   
पशुपतिमतं वैष्णवम् इति वा पञ्च । ज्ञानोपदेशनाः । ण्यन्ताद्युच् ॥ ६७ ॥  
  
तपस्विनोऽथ वादैश्च यद्ब्रूयुरविलम्बितम् ।  
यद्यद्वेदविदस्तत्स्यादिति तेनाथ कल्पितम् ॥ ६८ ॥  
  
अथ तेन प्रजापतिना इति कल्पितं सङ्कल्पितम् । किमिति । वेदविदस्तपस्विनो   
वादैश्चकारात्सहजवृत्त्या वा यद्यद्ब्रूयुस्तत्तदवश्यं स्यादिति ॥ ६८ ॥  
  
इदं चिद्ब्रह्मच्छिद्रं खं वायुश्चेष्टाग्निरुष्णता ।  
द्रवोऽम्भः कठिनं भूमिरिति तेनाथ कल्पिताः ॥ ६९ ॥  
  
एवं सर्ववस्तुस्वभावभेदा अपि तेनैव कल्पिता इत्याह - इदमिति । इदं ब्रह्म   
चिज्जडव्यावृत्तस्वभावम् । खं छिद्रस्वभावम् । वायुश्चेष्टास्वभावः ।   
अग्निरुष्णतास्वभाव इत्यादि ॥ ६९ ॥  
  
चिद्धातुरीदृशो वासौ यद्यत्खात्मापि चेतति ।  
तत्तथानुभवत्याशु त्वमहं स इवाखिलम् ॥ ७० ॥  
  
एवमियं सर्वा कल्पना प्रजापतिवेषस्य चिद्घातोरेव कल्पनेत्याह - चिद्धातुरिति ।   
अनुभवति सत्यसङ्कल्पत्वादिति भावः ॥ ७० ॥  
  
यद्यथा वेत्ति चिद्व्योम तत्तथा तद्भवत्यलम् ।  
स्वप्ने त्वमहमादीव सदात्माप्यसदात्मकम् ॥ ७१ ॥  
  
शिलानृतं यथा सत्यं सङ्कल्पनगरे तथा ।  
जगत्सङ्कल्पनगरे सत्यं ब्रह्मण ईप्सितम् ॥ ७२ ॥  
  
तत्र सदात्मतां दृष्टान्तेन स्फुटयति - शिलेति । ब्रह्मणः   
प्रजापतेरधिकारप्रारब्धभोगायेप्सितम् ॥ ७२ ॥  
  
चित्स्वभावेन शुद्धेन यद्बुद्धं यच्च यादृशम् ।  
तदशुद्धोऽन्यथा कर्तुं न शक्तः कीटको यथा ॥ ७३ ॥  
  
वरसङ्कल्पजं वरशापादिसङ्कल्पेन तद्विरुद्धेन जनैः कुतो नान्यथा क्रियते   
तत्राह - चित्स्वभावेनेति ॥ ७३ ॥  
  
अभ्यस्तं बहुलं संवित्पश्यतीतरदल्पकम् ।  
स्वप्ने जाग्रत्स्वरूपे च वर्तमानेऽखिलं च सत् ॥ ७४ ॥  
  
अशुद्धानामस्वतन्त्रकल्पनाभ्यासदार्ढ्यादपि न   
तद्विरुद्धकल्पनस्वातन्त्र्यमित्याशयेनाह - अभ्यस्तमिति ।   
शृङ्खलाबद्धोऽहमिति दृढतरजाग्रत्संस्कारवतः स्वप्नेऽपि   
शृङ्खलाबन्धपारतन्त्र्यस्यैवानुभवादिति भावः ॥ ७४ ॥  
  
सदा चिद्व्योम चिद्व्योम्नि कचदेकमिदं निजम् ।  
द्रष्ट्टदृश्यात्मकं रूपं पश्यदाभाति नेतरत् ॥ ७५ ॥  
  
एवं कल्पितत्रिपुटीवेषेण कचनेऽपि चित उदासीनसाक्षिस्वभावेनापि सदैव   
कचनमस्त्येवेत्याह - सदेति । द्रष्ट्टदृश्यग्रहणं त्रिपुट्युपलक्षणम् ॥ ७५ ॥  
  
एकं द्रष्टा च दृश्यं च चिन्नभः सर्वगं यतः ।  
तस्माद्यथेष्टं यद्यत्र दृष्टं तत्तत्र सत्सदा ॥ ७६ ॥  
  
साक्षिचितस्त्रिपुटीव्याप्तिबलादेव तत्सत्तासम्पादकत्वमित्याह - एकमिति ।   
एकचित्सत्तोपजीवित्वादेकम् ॥ ७६ ॥  
  
वाय्वङ्गगस्पन्दनवज्जलाङ्गद्रवभाववत् ।  
यथा ब्रह्मणि ब्रह्मत्वं तथाजस्याङ्गगं जगत् ॥ ७७ ॥  
  
धातृसाक्ष्यधीनसत्तास्फूर्तिकत्वात्तदङ्गगतमेवेदं जगदिति सदृष्टान्तमाह   
- वाय्विति । ब्रह्मत्वं जगदाकारबृंहणहेतुमायाशक्तिमत्त्वं च यथा   
तथेत्यर्थः ॥ अजस्य विराजः ॥ ७७ ॥  
  
ब्रह्मैवाहं विराडात्मा विराडात्मवपुर्जगत् ।  
भेदो न ब्रह्मजगतोः शून्यत्वाम्बरयोरिव ॥ ७८ ॥  
  
पूर्वं ब्रह्मण्यध्यस्तं जगदित्यसकृदुक्तमिदानीं कथमजस्याङ्गगमित्युच्यते   
तत्राह - ब्रह्मैवेति ॥ ७८ ॥  
  
यथा प्रपाते पयसो विचित्राः कणपङ्क्तयः ।  
विचित्रदेशकालान्ता निपतन्त्युत्पतन्ति च ॥ ७९ ॥  
  
प्रपाते पर्वताग्राद्गङ्गादीनामधः पतनस्थाने ॥ ७९ ॥  
  
निपत्त्यैवैकयाऽऽकल्पं मनोबुद्ध्यादिवर्जिताः ।  
आत्मन्येवात्मनो भान्ति तथा य ब्रह्मसंविदः ॥ ८० ॥  
  
एकयैव धारया आकल्पं न्निपत्त्य कणसहस्रकोटिभेदविभक्ताः पुनरेकतामापद्य   
आत्मनः स्वस्यैकप्रवाहात्मन्येव भान्ति तथा या विचित्रा ब्रह्मसंविदो जगद्भेदा अपि   
बोध्या इत्यर्थः ॥ ८० ॥  
  
ताभिः स्वयं स्वदेहेषु बुद्ध्यादिपरिकल्पनाः ।  
कृत्वोररीकृता सर्गश्रीरद्भिर्द्रवता यथा ॥ ८१ ॥  
  
एतावांस्तु विशेषः - यत्कणपङ्क्तयो मनोबुद्ध्यादिवर्जिताः   
ताभिर्ब्रह्मसंविद्भिस्तु स्वदेहेषु स्वयं मनोबुद्ध्यादिकल्पनाः कृत्वा   
सर्गश्रीर्भोग्यत्वेनोररीकृतेति ॥ ८१ ॥  
  
तदेवं जगदित्यस्ति दुर्बोधेन मम त्विदम् ।  
अकारणकमद्वैतमजातं कर्म केवलम् ॥ ८२ ॥  
  
मनोबुद्ध्यादिकल्पनात्यागे तु अज्ञानमात्रं जगत्पर्यवस्यतीत्याशयेनाह -   
तदेवमिति । मनोबुद्ध्यादिविक्षिप्ताज्ञानलक्षणेन दुर्बोधेन । मम दुर्बोधरहितस्य   
दृशा त्विदं मनोबुद्ध्यादि सर्वं जगत्कर्म कालत्रयेऽप्यजातमेव ॥ ८२ ॥  
  
अस्तस्थितिः शरीरेऽस्मिन्यादृग्रूपानुभूयते ।  
उपलादौ जडा सत्ता तादृशी परमात्मनः ॥ ८३ ॥  
  
अस्मिन् शरीरे अस्तस्थितिर्मृतावस्था यादृग्रूपा मनोबुद्ध्यादिरहितानुभूयते ।   
उपलादौ जडा सत्ता च यादृग्रूपा तादृशी परमात्मनोपि मनोबुद्ध्यादिरहितैव   
निर्विक्षेपसत्ता बोध्येत्यर्थः ॥ ८३ ॥  
  
यथैकस्यां सुनिद्रायां सुषुप्तस्वप्नकौ स्थितौ ।  
तथैते सर्गसंहारभासौ ब्रह्मणि संस्थिते ॥ ८४ ॥  
  
एवं च सृष्टिप्रलयौ द्वावप्यज्ञाननिद्रावान्तरविशेषावेवेत्याह - यथेति ॥ ८४   
॥  
  
सुषुप्तस्वप्नयोर्भातः प्रकाशतमसी यथा ।  
एकस्यामेव निद्रायां सर्गासर्गौ तथा परे ॥ ८५ ॥  
  
ननु सर्गे सूर्यादिप्रकाशास्तर्हि तमोरूपप्रलयविलक्षणाः कथं तत्राह -   
सुषुप्तेति ॥ ८५ ॥  
  
यथा नरोऽनुभवति निद्रायां दृषदः स्थितिम् ।  
परमात्मानुभवति तथैतज्जडसंस्थितिम् ॥ ८६ ॥  
  
चित्येव जडाजडभेदकल्पनेऽपि स्वप्न एव दृष्टान्त इत्याह - यथेति ॥ ८६ ॥  
  
अङ्गुष्ठस्याथवाङ्गुल्या वाताद्यस्पर्शने सति ।  
योऽन्यचित्तस्यानुभवो दृषदादौ स आत्मनः ॥ ८७ ॥  
  
चेतने जाड्यानुभवाप्रसिद्धिं वारयति - अङ्गुष्ठस्येति । अन्यत्र विषयान्तरे   
व्यासक्तचित्तस्य पुरुषस्याङ्गुष्ठस्याङ्गुल्यन्तरस्य वा वातातपधूल्यादिस्पर्शने   
जाते सति यो जातोऽप्यजातप्रायोऽनुभवः प्रसिद्धः स तादृश एव दृषदादौ   
विद्यमानोऽप्यविद्यमानप्रायो जाड्यमित्यर्थः ॥ ८७ ॥  
  
व्योमोपलजलादीनां यथा देहानुभूतयः ।  
तथास्माकमचित्तानामद्य नानानुभूतयः ॥ ८८ ॥  
  
एवं जडस्यापि चेतनभावानुभवप्रसिद्धिमाह - व्योमेति । देहे विराड्देहभावे   
तत्तदधिष्ठातृदेवतादेहभावे वा यथा अनुभूतयस्तथा प्रलये   
अचित्तानामस्माकमद्य सर्गकाले सचित्तत्वलाभेनानुभूतयः । तवास्माकम् इति पाठे   
त्यदादीनि सर्वैर्नित्यं त्यदादीनां मिथं सहोक्तौ यत्परं तच्छिष्यत   
इत्येकशेषाभावश्छान्दसः ॥ ८८ ॥  
  
काले कल्पेषु भान्त्येता यथाहोरात्रसंविदः ।  
तथाऽसङ्ख्याः परे भान्ति सर्गसंहारसंविदः ॥ ८९ ॥  
  
अखण्डकाले ब्रह्मदिनभेदरूपेषु कल्पेषु यथास्माकमहोरात्रसंविदो भान्ति तथा   
असङ्ख्याः परमात्मनि सर्गसंहारसंविदो भान्ति ॥ ८९ ॥  
  
आलोकरूपमननानुभवैषणेच्छामुक्तात्मनि स्फुरति वारिघने स्वभावात् ।  
आवर्तवीचिवलयादि यथा तथायं शान्ते परे स्फुरति संहृतिसर्गपूगः ॥ ९० ॥  
  
यथा वारिघने उदकैकस्वभावे समुद्रे स्वभावादेव आवर्तवीचिवलयादि स्फुरति तथा   
आलोकनमालोकस्तद्विषयरूपं तन्मननं तस्य भोगलक्षणोऽनुभवस्तदेषणा   
रागस्ततः पुनस्तत्प्राप्तीच्छेत्यादिविक्षेपविनिर्मुक्तात्मनि अत एव शान्ते परे पदे अयं   
संहृतिसर्गपूगः स्वभावत एव स्फुरति न प्रमाणतस्तत्त्वदर्शने सतीत्यर्थः ॥ ९०   
॥  
  
इत्यार्षे श्रीवा० वा० दे० मो० नि० उ० ब्रह्मगी० सर्वं खल्विदं ब्रह्मेति   
प्रतिपादनयोगोपदेशो नाम षडशीत्यधिकशततमः सर्गः ॥ १८६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे सर्वं   
खल्विदं ब्रह्मेति प्रतिपादनयोगोपदेशो नाम षडशीत्यधिकशततमः सर्गः ॥ १८६   
॥  
  