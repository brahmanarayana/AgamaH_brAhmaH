+++
title = "१८८"

+++
अष्टाशीत्यधिकशततमः सर्गः १८८  
  
श्रीवसिष्ठ उवाच ।  
  
आदिमत्त्वमिदं प्रोक्तमेतस्य कलनस्य यत् ।  
परस्मादद्वितीयं तत्त्वद्बोधाय न वास्तवम् ॥ १ ॥  
  
जीवो ब्रह्मैव तस्येयमुत्पत्तिरुपचारतः ।  
लिङ्गदेहस्य विभ्रान्त्येत्यत्र स्पष्टं निरूप्यते ॥  
  
घनसंवेदनात्पश्चाद्भावी जीवादिनामिका इत्यादिना जीवोत्पत्तिरुपपादिता । सा च न   
युक्ता । अभिनवोत्पन्नजीवस्य संसारहेतुकामकर्मवासनाद्यभावेन   
संसारासिद्धेर्घटपटादिवन्मिथ्यात्वापत्त्या   
ब्रह्मात्मभावायोगान्मोक्षासिद्धेश्चेत्याशङ्का रामस्य मा भूदिति तत्तात्पर्यं   
भगवान्स्वयमेवाह - आदिमत्त्वमिति । कलनस्य चिदाभासात्मकजीवस्य । तत्कलनं   
परस्माद्ब्रह्मणः अद्वितीयमभिन्नमिति त्वद्बोधाय न तु वास्तवमुत्पत्त्यादि   
जीवस्यास्तीत्याशयेनेत्यर्थः ॥ १ ॥  
  
एवंविधं तत्कलनमात्मनोऽङ्गमकृत्रिमम् ।  
चेत्योन्मुखचिदाभासं जीवशब्देन कथ्यते ॥ २ ॥  
  
कया रीत्या परस्मादद्वितीयमिति बोधनाय तदाह - एवंविधमिति ।   
तत्कलनमात्मनो ब्रह्मण एवंविधमौपाधिकमङ्गमवयवः अत एवाकृत्रिमम् ।   
चेत्योन्मुखेति प्रागुक्तस्यानुवादः । तथा चौपाधिक एव   
पृथग्भावस्तत्प्रयुक्तजीवादिनामभेदश्च परस्यैव   
घटाकाशमठाकाशादिरूपनामभेद आकाशस्यैवेति तदाशय इति भावः ॥ २ ॥  
  
कलनस्यास्य नामानि बहूनि रघुनन्दन ।  
शृणु तानि विचित्राणि चेत्योन्मुखचिदात्मनः ॥ ३ ॥  
  
औपाधिकप्रवृत्तिनिमित्ततद्भेदनिमित्तान्नामभेदान् जीवस्य श्रावयति -   
कलनस्येत्यादिना ॥ ३ ॥  
  
जीवनाच्चेतनाज्जीवो जीव इत्येव कथ्यते ।  
चेत्योन्मुखतया चित्तं चिदित्येव निगद्यते ॥ ४ ॥  
  
जीवनान्मुख्यप्राणस्य कर्मेन्द्रियाणां च धारणात् । चेतनाज्ज्ञानेन्द्रियाणां   
धारणाच्च जीवः । पूर्वानुभूतातीतानागतचेत्योन्मुखतया हेतुना चित्तमिति   
सन्निकृष्टचेत्योन्मुखतया चिदिति च निगद्यते ॥ ४ ॥  
  
इदमित्थमिति स्पष्टबोधाद्बुद्धिरिहोच्यते ।  
कल्पनान्मननज्ञत्वान्मन इत्यभिधीयते ॥ ५ ॥  
  
कल्पनात्सङ्कल्पनात् । मननमूहापोहादि तज्ज्ञत्वाच्च मन इत्यभिधीयते ॥ ५ ॥  
  
अस्मीति प्रत्ययादन्तरहङ्कारश्च कथ्यते ।  
चेतनाढ्यमृतं चित्तमिति शास्त्रविचारिभिः ॥ ६ ॥  
  
अस्मीत्यभिमानोल्लेखः । पामरसाधारणव्युत्पत्त्या प्राक्चित्तनाम व्याख्यातम् ।   
पण्डितप्रसिद्ध्या तु चिती सञ्ज्ञाने इति धातुव्युत्पत्तेः स्वतत्त्वचेतनाढ्यं ऋतं   
परमार्थवस्तु आत्मैव चित्तपदवाच्यं मुख्यमिति शास्त्रविचारिभिरुक्तमित्यर्थः ॥ ६ ॥  
  
प्रौढसङ्कल्पजालात्स पुर्यष्टकमिति स्मृतम् ।  
संसृतेः प्रकृतत्वेन प्राथम्यात्प्रकृतिः स्मृता ॥ ७ ॥  
  
स जीवः सङ्कल्पादिभिः पूर्यन्त इति पुर्यस्तासामष्टकमिति व्युत्पत्तेरिति भावः ।   
प्रकृतत्वेन सर्गादिकाले प्रस्तुतत्वेन ततः प्राथम्यात् ॥ ७ ॥  
  
बोधादविद्यमानत्वादविद्येत्युच्यते बुधैः ।  
इत्यादिकलनस्यास्य नामानि कथितानि ते ॥ ८ ॥  
  
बोधात्तत्त्वदर्शनादौपाधिकरूपेणाविद्यमानत्वात् ॥ ८ ॥  
  
एतत्कलनमाद्यन्तमनाकारमनामयम् ।  
आतिवाहिकदेहोक्त्या समुदाह्रियते बुधैः ॥ ९ ॥  
  
इत्येवं स्वप्नसङ्कल्पपुरवत्त्रिजगद्भ्रमः ।  
भात्यर्थकार्यप्यवपुः शून्यमप्रतिघात्मकम् ॥ १० ॥  
  
अर्थौ भोगमोक्षौ तत्कार्यपि अवपुर्निःस्वरूपम् ॥ १० ॥  
  
इत्यातिवाहिकः प्रोक्तो देहो देहभृतां वर ।  
चिन्नभश्चित्तदेहोऽसौ शून्य आकाशतोपि च ॥ ११ ॥  
  
नास्तमेति न चोदेति जगत्यामोक्षसंविदः ।  
चतुर्दशविधस्यैका भूतसर्गस्य चित्तभूः ॥ १२ ॥  
  
कियत्कालं स तिष्ठति तत्राह - आमोक्षसंविद इति । भूतसर्गस्य चित्तरूपा भूः   
प्ररोहस्थानम् ॥ १२ ॥  
  
अत्र संसारलक्षाणि भविष्यन्ति भवन्ति च ।  
भूतानि च फलानीव यथा कालव्यवस्थया ॥ १३ ॥  
  
एष चित्तमयो देहो जगन्त्यन्तर्बहिस्त्वपि ।  
प्रतिबिम्बमिवादर्शः शून्य एव नभो यथा ॥ १४ ॥  
  
अन्तर्बहिरपि जगन्ति आदर्शः प्रतिबिम्बमिव धत्ते तथापि खं शून्यं एवेत्यर्थः ॥ १४   
॥  
  
महाकल्पस्य पर्यन्ते सर्वनाशे स्थिरे स्थिते ।  
महाशून्यपदे प्रौढे ब्रह्मात्मनि निरामये ॥ १५ ॥  
  
कदाप्रभृत्ययं जगन्ति धत्ते इत्यत्राह - महाकल्पस्येति । प्राकृतप्रलयस्य   
पर्यन्ते चरमक्षणे ॥ १५ ॥  
  
स्वतश्चितिघनोऽचित्त्वाच्चिद्भानमिदमात्मनः ।  
आतिवाहिकदेहाभं क्रमेणानेन चेतति ॥ १६ ॥  
  
अचित्त्वाच्चिदावरकाज्ञानान्निमित्तात् । अनेन प्रागुक्तेन क्रमेण ॥ १६ ॥  
  
स आतिवाहिको देहस्तदालोकप्रवर्तितः ।  
कैश्चिद्ब्रह्मेति कथितः स्मृतः कैश्चिद्विराडिति ॥ १७ ॥  
  
स जीव एवातिवाहिको देहस्तस्य यो जगदालोकनात्मक आलोकस्तेन प्रवर्तितः कश्चिद्भागो   
ब्रह्मा चतुर्मुखोऽहमिति कथितः शास्त्रेषु ॥ १७ ॥  
  
कश्चित्सनातनाभिख्यः कश्चिन्नारायणाभिधः ।  
कश्चिदीश इति ख्यातः कश्चिदुक्तः प्रजापतिः ॥ १८ ॥  
  
सनातनग्रहणं सनकादीनां ब्रह्मपुत्राणामुपलक्षणम् ॥ १८ ॥  
  
काकतालीयवद्भाताः पञ्च स्वेन्द्रियसंविदः ।  
यत्र यत्र यथा तेषां स्थितास्तत्र तथा स्थिताः ॥ १९ ॥  
  
यत्र भागे पञ्च स्वेन्द्रियसंविदो भातास्तत्र तत्र तथार्थाः स्थिताः ॥ १९ ॥  
  
एवमत्यन्तवितते सम्पन्ने दृश्यविभ्रमे ।  
न किञ्चिदपि सम्पन्नं सर्वशून्यं ततं यतः ॥ २० ॥  
  
ततं विस्तीर्णमात्मतत्त्वं यतः सर्वदृश्यशून्यम् ॥ २० ॥  
  
अनादिमत्परं ब्रह्म न सद्यन्नासदुच्यते ।  
तदेवेदमनाद्यन्तं तथास्थितमवेदनम् ॥ २१ ॥  
  
सत् आविर्भूतम् । असत् तिरोभूतम् । यतस्तदेव अवेदनं स्व्रूपसाक्षात्कारहीनं सतथा   
सदसदाकारेण स्थितम् ॥ २१ ॥  
  
आतिवाहिकदेहस्य तस्यानुभवतः स्वयम् ।  
याति व्यसनिनः स्वप्नः कान्तेव परिपुष्टताम् ॥ २२ ॥  
  
अयं प्रपञ्चः कान्तानुसन्धानव्यसनिनो विधुरस्य स्वप्नकान्तेव परिपुष्टतां   
याति ॥ २२ ॥  
  
शून्योऽप्यनाकृतिरपि घटाकारोऽनुभूयते ।  
स्वप्नसङ्कल्पयोः स्वस्य देहस्य जगतो यथा ॥ २३ ॥  
  
जगच्छून्यस्यैव जगदात्मना भाने दृष्टान्तान्तरमाह - शून्योऽपीति । स्वत एव   
स्वदेहस्य जगतश्चास्तो भाने यथा दृष्टान्त इत्यर्थः ॥ २३ ॥  
  
भवत्यर्थकरोऽत्युच्चैस्तच्चित्खस्वप्नवस्तुवत् ।  
आकाशात्मक एवोग्रः पदार्थ इव भासते ॥ २४ ॥  
  
तादृशस्याप्यर्थक्रियासामर्थ्यं तत्रैव प्रसिद्धमित्याह - भवतीति । उग्रः   
कठिनः ॥ २४ ॥  
  
आतिवाहिकदेहोऽसौ स्वतोऽनुभवति क्रमात् ।  
अनाकारोपि शून्योपि स्वप्नाभोऽसन्नपि स्थितः ॥ २५ ॥  
  
चेतत्यस्थिगणः स्थूलं कराद्यवयवावलिम् ।  
त्रिकलोमशिरास्नायुसन्निवेशतया स्थितम् ॥ २६ ॥  
  
स चातिवाहिकदेहरूपो जीवः अस्थिगणैः स्थूलं त्रिकस्युअ पृष्ठवंशस्य लोम्नां   
आतानवितानत्वभेदान्मांसास्थिवेष्टनत्वोपाधिभेदाद्वा शिरास्नाय्वोर्भेदस्तासां   
सन्निवेशात्मतया स्थितं स्थूलशरीरं देशकालक्रमासनशब्दादिविषये   
भोगार्थाय चेततीत्यन्वयः ॥ २६ ॥  
  
जन्मकर्मेहितस्थानं परिणामवयःस्थितम् ।  
देशकालक्रमाभोगभावार्थायोद्भवभ्रमम् ॥ २७ ॥  
  
तस्मिंश्च देहे उद्भवो जन्म तद्भ्रमं चेतति ॥ २७ ॥  
  
जरामरणमाधानदशदिङ्मण्डलक्रमम् ।  
ज्ञानज्ञेयज्ञातृभावमादिमध्यान्तवेदनम् ॥ २८ ॥  
  
तथा जरामरणं गुणदोषाद्याधानं दशदिङ्मण्डलेषु क्रमणं क्रमो   
भ्रमणं ज्ञानादित्रिपुटीं सर्वभावानामादिमध्यान्तवेदनं च चेतति ॥ २८ ॥  
  
क्षितिजलगगनदिवाकरजनताव्यवहारनगरशिखरात्मा ।  
स्वाधाराधेयमयं पश्यति वपुषः पुरातनः पुरुषः ॥ २९ ॥  
  
एवमातिवाहिकदेहभूतः पुरातनः पुरुषः स्व्कल्पितादेव व्यष्टिसमष्टिस्थूलवपुषो   
निमित्तात्स्वयमेव क्षित्यादिशिखरान्तात्मा सन् स्वस्य पृथ्व्यादय आधाराः स्वयं तु   
तदाधेय इति भ्रान्तिमयं संसारस्वप्नं पश्यतीत्यर्थः ॥ २९ ॥  
  
इत्यार्षे श्रीवासिष्ठमहारामायणे वाल्मीकीये दे० मो० नि० उ० जीवरूपवर्णनं   
नामाष्टाशीत्यधिकशततमः सर्गः ॥ १८८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
जीवरूपवर्णनं नामाष्टाशीत्यधिकशततमः सर्गः ॥ १८८ ॥  
  