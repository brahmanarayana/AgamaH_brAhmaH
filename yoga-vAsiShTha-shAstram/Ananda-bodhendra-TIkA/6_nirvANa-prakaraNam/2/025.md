+++
title = "०२५"

+++
पञ्चविंशः सर्गः २५  
  
श्रीवसिष्ठ उवाच ।  
  
संवेदनं भावनं च वासना कलनेति च ।  
अनर्थायेह शब्दार्थे विगतार्थो विजृम्भते ॥ १ ॥  
  
संवेदनाद्यविद्योत्थं बन्धबीजचतुष्टयम् ।  
परमात्मनि विद्या च तन्निहन्त्र्यत्र वर्ण्यते ॥   
  
एवं मङ्किना स्वसंसारानर्थमुपवर्ण्य तन्निरासोपाये पृष्टे   
तद्बीजान्यपरिज्ञाय तन्निरसनोपाया न सम्पादयितुं शक्या इति   
तद्बीजचतुष्टयमुपपादयितुमुपदिशति - संवेदनमिति ।   
प्रथममिन्द्रियैर्विषयोपभोगलक्षणं संवेदनमपगते विषये   
तद्गुणानुसन्धानेन पुनःपुनर्भावनं तेन तदाकारलाञ्छनरूपा चित्ते   
दृढवासना तया च मरणादिकालेऽपि भाविदेहाद्यारम्भानुकूला कलना   
तत्स्मृतिरिति चतुर्विध इह संसारे अनर्थाय सर्वानर्थबीजभूतो   
मिथ्याभूतार्थगोचरत्वात्स्वयं मिथ्याभूतत्वाच्च विगतार्थः शब्दार्थः   
पदार्थोऽविद्यया विजृम्भत इत्यर्थः ॥ १ ॥  
  
वेदनं भावनं विद्धि सर्वदोषसमाश्रयम् ।  
तस्मिन्नेवापदः सन्ति लता मधुरसे यथा ॥ २ ॥  
  
तत्राद्ययोरत्यन्तमनर्थता अन्त्ययोस्तु तत्पृष्ठभावेनेत्याशयेनाह -   
वेदनमिति । तत्रापि भावनं महाननर्थ इत्याशयेनाह - तस्मिन्निति । यथा   
पुष्पपल्लवादिसमृद्धा लता मधुमासप्रवर्तिते तद्रसे सन्ति   
तत्परिणामत्वाल्लतासर्वस्वस्य तद्वदित्यर्थः ॥ २ ॥  
  
संसारमार्गे गहने वासनावेशवाहिनः ।  
उपयाति विचित्रौघैर्वृत्तवृत्तान्तसन्ततिः ॥ ३ ॥  
  
विवेकिनो वासनया सह संसारसम्भ्रमः ।  
क्षीयते माधवस्यान्ते शनैरिव धरारसः ॥ ४ ॥  
  
अत एव विवेकिनो विषयदोषभावनया ब्रह्मभावनया च तत्क्षये वासनया सह सर्वोपि   
संसारः क्षीयत इत्याह - विवेकिन इति ॥ ४ ॥  
  
अस्याः संसरसल्लक्या वासनोत्सेधकारिणी ।  
कदल्या वनजालिन्या रसलेखेव माधवी ॥ ५ ॥  
  
उत्तरसंसारस्य तु वासनैव प्रवर्तिकेत्याह - अस्या इति । सल्लकी   
सकण्टकगुल्मविशेषः ॥ ५ ॥  
  
संसारान्ध्यतयोदेति वासनात्मा रसश्चितौ ।  
यथा वनतया तस्थौ मधुमासरसः क्षितौ ॥ ६ ॥  
  
चितौ अज्ञानाश्रयजीवचैतन्ये ॥ ६ ॥  
  
चिन्मात्रादमलाच्छून्यादृते किञ्चिन्न विद्यते ।  
नान्यत्किञ्चिदपर्यन्ते खे शून्यत्वेतरद्यथा ॥ ७ ॥  
  
परमार्थापलापहेतुन्न् तदावरणमज्ञानं दर्शयितुं परमार्थं प्रथममाह   
- चिन्मात्रादिति । शून्यादद्वयाच्चिन्मात्रादृते चित्सत्तास्फूर्तिभ्यामेव   
जगत्सत्तास्फूर्त्योः सर्वानुभवसिद्धत्वादित्यर्थः । स्वतः सत्तास्फूर्त्या तु   
नान्यत्किञ्चित्प्रसिद्धम् । यथा खे शून्यत्वेतरदप्रसिद्धं तद्वदित्यर्थः ॥ ७ ॥  
  
  
वेदनात्मा न सोऽस्त्यन्य इति या प्रतिभा स्थिरा ।  
एषाऽविद्या भ्रमस्त्वेष स च संसार आततः ॥ ८ ॥  
  
एवं सर्वतः सर्वदा स्फुरन्नपि स चिन्मात्ररूपो वेदनात्मा देहेन्द्रियादिभ्योऽन्यो नास्ति   
न भाति चेत्यसत्त्वाभानापादिका या स्थिरा अनादिः प्रतिभा   
भ्रान्तिरेषैवावरणशक्तिप्राधान्येनाविद्या विक्षेपशक्तिप्राधान्येन   
भ्रमस्तदुभयफलरूपेण संसार इत्यर्थः ॥ ८ ॥  
  
अनालोकनसंसिद्ध आलोकेनैव नश्यति ।  
असदात्मा सदाभासो बालवेतालवत्क्षणात् ॥ ९ ॥  
  
अविद्यामूलप्रसाधनफलं दर्शयति - अनालोकनेति ॥ ९ ॥  
  
सर्वदृश्यदृशो बाधे बोधसारतयैकताम् ।  
यान्त्यशेषमहीपीठसरित्पूरा इवार्णवे ॥ १० ॥  
  
भेदकदृश्योपाधिबाधे सर्वदृष्टीनामैक्यं दर्शयति - सर्वेति ॥ १० ॥  
  
मृन्मयं तु यथा भाण्डन्न् मृच्छून्यन्न् नोपलभ्यते ।  
चिन्मयादितया चेत्यन्न् चिच्छून्यं नोपलभ्यते ॥ ११ ॥  
  
चिन्मात्रादमलाच्छून्यादृते किञ्चिन्न विद्यते इति यदुक्तं तद्दृष्टान्तैरुपपादयति   
- मृन्मयमित्यादिना । चिन्मयतया आदिपदात्सन्मयतया च ॥ ११ ॥  
  
बोधावबुद्धं यद्वस्तु बोध एव तदुच्यते ।  
नाबोधं बुध्यते बोधो वैरूप्यात्तेन नान्यता ॥ १२ ॥  
  
चिन्मयतया स्फुरतो विमर्शे चिदैकरस्यमेव पर्यवस्यतीत्याशयेनाह - बोधेति ।   
वैरूप्याद्विरुद्धरूपत्वात् । बोधाभेदं विना स्फुरणासिद्धेरबोधस्य च   
बोधाभेदायोगादित्यर्थः ॥ १२ ॥  
  
द्रष्ट्टदर्ऽसनदृश्येषु प्रत्येकं बोधमात्रता ।  
सारस्तेन तदन्यत्वं नास्ति किञ्चित्खपुष्पवत् ॥ १३ ॥  
  
यदि द्रष्ट्रादित्रिपुट्या बोधेनाध्यासिकमभेदं ब्रूयास्तर्हि तस्या   
अनृतत्वादधिष्ठानबोधसारैकरस्यमेव सिद्धमित्याशयेनाह - द्रष्ट्रिति ॥ १३ ॥  
  
सजातीयः सजातीयेनैकतामनुगच्छति ।  
अन्योन्यानुभवस्तेन भवत्वेकत्वनिश्चयः ॥ १४ ॥  
  
परस्परमिलनेनाभेदापत्तिस्तु जलस्य जलेनेव सजातीयानामेव भवतीति   
जगतस्तदनुभवमात्रत्वे अनुभवानामेकत्वे चिदेकत्वसिद्धान्त एव पर्यवसन्न   
इत्याह - सजातीय इति ॥ १४ ॥  
  
यदि काष्ठोपलादीनां न भवेद्बोधरूपता ।  
तत्सदानुपलम्भः स्यादेतेषामसतामिव ॥ १५ ॥  
  
काष्ठादीनां दृश्यानां स्फुरणाभेदानभ्युपगमे   
शशशृङ्गवदत्यन्ताभानमेव स्यादित्याह - यदीति ॥ १५ ॥  
  
यदा त्वेषा नु दृश्यश्रीर्बोधमात्रैकरूपिणी ।  
तदान्येवाप्यनन्यैव सती बोधेन बोध्यते ॥ १६ ॥  
  
सिद्धान्ते तु नायं दोष इत्याह - यदेति ॥ १६ ॥  
  
सर्वं जगद्गतं दृश्यन्न् बोधमात्रमिदं ततम् ।  
स्पन्दमात्रं यथा वायुर्जलमात्रं यथार्णवः ॥ १७ ॥  
  
तथा जगद्बोधमात्रं बोधानतिरिक्तस्फूर्तिकत्वाद्यद्यदनतिरिक्तस्फूर्तिकं   
तत्तन्मात्रं यथा वायोः स्पन्द इत्यनुमानं दर्शयति - सर्वमिति ॥ १७ ॥  
  
मिश्रीभूता अपि ह्येते जतुकाष्ठादयो यथा ।  
मिथोऽननुभवे मिश्रा ऐक्यं ह्यनुभवे मिथः ॥ १८ ॥  
  
ननु दृष्टान्ते क्रियाक्रियावतोरवयवावयविनोश्च समवायेन मिश्रीभावमात्रं न   
त्वत्यन्तैक्यमित्याशङ्क्य जतुकाष्ठयोर्बहिर्मिश्रणेऽपि विवेकानुभवे   
मिश्रणादर्शनादिह त्वनुभवेऽपि तद्दर्शनेन   
वैषम्यात्समवायासिद्धेरित्याशयेनाह - मिश्रीभूता इति ॥ १८ ॥  
  
अन्योन्यानुभवो ह्यैक्यमैक्यं त्वन्योन्यवेदनम् ।  
यथाम्भसोः क्षीरयोर्वा न काष्ठजतुनोरिव ॥ १९ ॥  
  
अम्भसोः क्षीरयोर्वा अन्योन्यात्मतानुभवो ह्यैक्यम् । दृग्दृश्यपदार्थयोरपि तु   
तादृशमन्योन्यवेदनात्मकमैक्यमस्त्येव न तु   
जतुकाष्ठवत्संयोगमात्रमित्यर्थः ॥ १९ ॥  
  
अहमित्येव बन्धाय नाहमित्येव मुक्तये ।  
एतावन्मात्रके बन्धे स्वायत्ते किमशक्तता ॥ २० ॥  
  
एवं सर्वदृश्यानां चिन्मात्रत्वेन तत्पदार्थचितोऽपरिच्छिन्नतया नित्यमुक्तत्वे   
सिद्धे त्वम्पदार्थस्याहमिति परिच्छिन्नबुद्धिरेव बन्धाय तत्त्यागमात्रं मुक्तये इति   
फलितमित्याह - अहमित्येवेति ॥ २० ॥  
  
चन्द्रद्वयप्रत्ययवन्मृगतृष्णाम्बुबुद्धिवत् ।  
किमनुत्थित एवायमसदेवाहमुत्थितः ॥ २१ ॥  
  
तदेवोपपादयति - चन्द्रेति । असदहं किमुत्थितः । अनुत्थित एवेति योज्यम् ॥ २१ ॥  
  
ममेदमिति बन्धाय नाहमित्येव मुक्तये ।  
एतावन्मात्रके वस्तुन्यात्मायत्ते किमज्ञता ॥ २२ ॥  
  
अहन्तात्यागे ममताबन्धः स्वत एवापैतीत्याशयेनाह - ममेति । आत्मायत्ते   
स्वाधीने ॥ २२ ॥  
  
यः कुण्डबदरन्यायो या घटाकाशयोः स्थितिः ।  
स सम्बन्धोऽपि नैवान्यमैक्यं ह्यन्योन्यवेदनम् ॥ २३ ॥  
  
असता अहङ्कारेण सत्यस्यात्मनः परिच्छेदो वा न सम्भाव्य एवेत्याह - य इति ।   
येन सम्बन्धेन तिरोधानमच्छेदो वा सिद्ध्येत्स   
सम्बन्धोऽप्यन्यमत्यन्तभिन्नमहङ्कारं कल्पयतो नास्ति । तस्माद्वास्तवैक्यमेव   
चन्द्रद्वित्ववद्भेदेनाविद्यया विकल्पितभेदरूपस्यात्मनः   
स्वप्रकाशबलात्स्फुरणमन्योन्यवेदनमिव भवतीत्यर्थः ॥ २३ ॥  
  
अन्योन्यावेदनं त्वैक्यं भागशो गतमप्यलम् ।  
अजडं वा जडं वापि नैकं रूपं विमुञ्चति ॥ २४ ॥  
  
ये तु जैमिनीया वास्तवमेव जडबोधयोरैक्यं तदेवात्मरूपमिति मन्यन्ते तेषां   
तदैक्यं जाड्यां शगतं जडमेव बोधांशगतमपजडमेवेत्येकमपि न   
मुञ्चतीति जडांशे न स्फुरेदेव चिदंशे स्फुरदपि   
निर्विषयमेवेत्यन्योन्यावेदनमेव तदैक्यन्न् स्यादित्यर्थः ॥ २४ ॥  
  
नाजडं जडतामेति स्वभावा ह्यनपायिनः ।  
यच्चाजडं जडं दृष्टं द्वैति तत्रास्ति नैकता ॥ २५ ॥  
  
कुतो न मुञ्चति तत्राह - नेति । हि यस्मात्कारणादनपायिन एव धर्माः स्वभावा   
इत्युच्यन्ते । यच्च त्वया अजडमेवात्मरूपं जडमित्यंशान्तरतया दृष्टं तत् द्वैति   
भिन्नमेव । तत्र अजडैकता नास्त्येवेति न जडबोधैक्यात्मसिद्धिरित्यर्थः ॥ २५ ॥  
  
वासनावेशवलिताः कुविकारशतात्मभिः ।  
व्रजन्त्यधोधो धावन्तं शिलाः शैलच्युता इव ॥ २६ ॥  
  
एवं चेत्कथमात्मत्वं वादिनो नानाविधं परस्परविरुद्धं वदन्ति तत्राह -   
वासनावेशेति । कुविकारशतात्मभिः स्वस्ववासनाभिरावेऽसैरभिमानैश्च वलिता   
वेष्टिताः पराग्दृष्ट्यैव तत्त्वं परीक्षमाणा अधोधो व्रजन्तीत्यर्थः ॥ २६ ॥  
  
व्यूढानां वासनावातैर्नृतृणानामितस्ततः ।  
तान्यापतन्ति दुःखानि तत्र वक्तुं न पार्यते ॥ २७ ॥  
  
अत एव श्रौतदृष्टिपरिभ्रष्टानां स्वस्ववासनावातैर्व्यूढानामितस्ततो नीतानां   
नृतृणानां तानि नानायोनिजन्ममरणनरकादिलोकशास्त्रप्रसिद्धानि   
दुःखान्यापतन्ति ॥ २७ ॥  
  
भ्रान्त्वा भृशं करतलाहतकन्दुकाभं लोकाः पतन्ति निरयेषु रसेन   
रक्ताः ।  
क्लेशेन तत्र परिजर्जरतां प्रयाताः कालान्तरेण पुनरन्यनिभा भवन्ति ॥ २८ ॥  
  
तदेव वर्णयन्नुपसंहरति - भ्रान्त्वेति । वासनाभिमानानुसारिरागादिरसेन रक्ता   
लोका जना नारीकरतलाहतकन्दुकमिव भृशं भ्रान्त्वा निरयेषु पतन्ति । तत्र चिरं   
यातनात्क्लेशेन परितो जर्जरतां प्रयाताः कालन्तरेऽपि   
स्थावरकृमिकीटादिजन्मभिरन्यनिभा अन्यसदृशा एव भवन्ति पुनर्मानुष्यन्न्   
दुर्लभमित्यर्थः ॥ २८ ॥  
  
इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे उ० म०   
मङ्किबोधनं नाम पञ्चविंशः सर्गः ॥ २५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
मङ्किबोधनं नाम पञ्चविंशतितमः सर्गः ॥ २५ ॥  
  