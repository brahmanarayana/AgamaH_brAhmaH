+++
title = "०३१"

+++
एकत्रिंशः सर्गः ३१  
  
श्रीवसिष्ठ उवाच ।  
  
सर्वात्मनि चिदाभासे तदेवाश्वनुभूयते ।  
संवेद्यते यदेवान्तरसत्यन्न् वस्त्ववस्तु वा ॥ १ ॥  
  
चिता ग्रस्तमचिद्रूपमसदेव सदेव वा ।  
न किञ्चिन्नष्टमित्यत्र निर्वाणस्थितिरीर्यते ॥   
  
नित्यनिरतिशयानन्दपूर्णाद्वयचिदाकाशलक्षणा निर्वाणस्थितिमनुभावयितुं   
प्रागुक्तं दृश्यानुभवस्य संवेदनाभ्यासाधीनत्वं स्मारयति - सर्वात्मनीति   
॥ १ ॥  
  
तदेवाभ्यासतः पूर्वं बाह्यार्थानुभवात्मना ।  
स्फुरतीव बहिष्ट्वेन स्वस्वप्नोऽत्र निदर्शनम् ॥ २ ॥  
  
चिद्रूपं सर्वमेतच्च चिदच्छा गगनादपि ।  
चिच्चिनोति चिदेवातो नैतत्किञ्चन कुत्रचित् ॥ ३ ॥  
  
अस्त्वेवं किं ततस्तत्राह - चिद्रूपमिति । सर्वमेतच्चित एव रूपं कल्पितवेषभेदः   
वास्तवं तर्हि चितः किं स्वरूपं तत्राह - चिदच्छेति । यतो घृतं स्वात्मनि   
काठिन्यमिव चिदेव जगद्वेषं चिनोति अतश्चिदेव ॥ ३ ॥  
  
न नाशो नास्ति नानर्थो न जन्ममरणे न खम् ।  
न शून्यता न नानास्ति सर्वं ब्रह्मैव नैव च ॥ ४ ॥  
  
अस्त्वेवं ततोऽपि किं तत्राह - नेति । ततो ब्रह्माद्वैतमिष्टं सिद्धमित्यर्थः ॥ ४ ॥  
  
नाशे जगदहन्त्वादेर्न किञ्चिदपि नश्यति ।  
असतः किल नाशोऽपि स्वप्नादेः किं न नश्यति ॥ ५ ॥  
  
ननु जगदहन्तादेर्जडांशस्य तत्त्वबोधेन नाश इष्टः स कथमपलप्यते तत्राह   
- नाशे इति । नाशोऽपि कः इति शेषः ॥ ५ ॥  
  
मिथ्यावभासे सङ्कल्पनगरे कैव नष्टता ।  
तथा जगदहन्त्वादौ नाशो नासति विद्यते ॥ ६ ॥  
  
कुतो जगदुपालम्भ इति चेत्तदवस्तुनि ।  
न निर्णयः सम्भवति खपुष्पाणां किमुच्यते ॥ ७ ॥  
  
यद्यसदेव जगत्तर्ह्यनर्थरूपत्ववर्णनेन तस्योपालम्भो निन्दा हेयत्वेन निर्णयश्च   
शास्त्रेषु कुतः क्रियत इति चेत् सत्यम् । अवस्तुनि नोपालम्भस्तत्फलं विचारो निर्णयो वा न   
सम्भवत्येव खपुष्पस्य किमुपालम्भो निर्णयो वा केनचिदुच्यते तद्वदित्यर्थः ॥ ७ ॥  
  
निर्णय एष एवात्र यदशेषमभावयन् ।  
यथाशितं यदाचारं पाषाण इव तिष्ठति ॥ ८ ॥  
  
तर्हि किं तच्छास्त्रवैयर्थ्यमेव नेत्याह - निर्णय इति ।   
स्वाभाविकस्वरूपस्थितिसिद्ध्यथमेव नेत्याह - निर्णय इति ।   
स्वाभाविकस्वरूपस्थितिसिद्ध्यर्थमसदपि सदिव कल्पयित्वा निन्दादिना   
वैराग्यविवेकादिस्तत्त्वसाक्षात्कारान्त उपायः कल्पित इति एष एव निर्णयः सिद्धान्त   
इत्यर्थः ॥ यथास्थितं यथाशास्त्रं यथाचारं यथासम्प्रदायन्न् च   
भूमिकाक्रममभ्यस्येत्यर्थः ॥ ८ ॥  
  
जगत्सङ्कल्पमात्रात्म तत्र तेऽर्थयुतं क्षणात् ।  
शाम्यत्यशेषेणेत्येव निर्णयः सर्गविभ्रमे ॥ ९ ॥  
  
अस्त्वेवमात्मतत्त्वे निर्णयः स्वर्गादिजगत्स्वरूपे को निर्णयः सफलस्तमाह -   
जगदिति । तत्र प्रागुक्तस्थितौ । अर्थः सांसारिकपुरुषार्थाभासस्तद्युतम् ॥ ९ ॥  
  
सर्गेऽनर्गल एवायं ब्रह्मात्मकतयाक्षयः ।  
अन्यथा तु न सर्गोऽयमस्ति नास्ति च सन्ति वा ॥ १० ॥  
  
नौ सर्गः सुषुप्तिप्रलययोः स्वत एव क्षीयते किं तस्य ब्रह्ममात्रतापरिज्ञानेन   
तत्राह - सर्वे इति । अनर्गलो मूलोच्छेदात्पुनरुद्भवशून्यः । अन्यथा प्रलयादौ   
क्षये तु बीजात्मनाऽस्ति कार्यात्मना नास्ति सन्ति वा प्रलयेऽप्यैन्दवाख्यानोक्तरीत्या   
कार्याणि । साङ्कल्पिकस्य परैः क्षेतुमशक्यत्वादित्यर्थः ॥ १० ॥  
  
येषां च विद्यते सर्गः स्वप्नपुंसामिवासताम् ।  
स सर्गः पुरुषास्ते च मृगतृष्णाम्बुवीचिवत् ॥ ११ ॥  
  
तर्हि सति सर्गे कथं प्रलयस्तत्राह - येषामिति । प्रलयसङ्कल्पयितुर्दृष्ट्या   
तेषामसत्त्वात्स्वसाङ्कल्पिकसर्वनाशादेव तस्य प्रलयव्यवहारादित्यर्थः ॥ ११ ॥  
  
असतामेव सद्भावमिव येषामुपेयुषाम् ।  
न वयं निर्णयन्न् विद्मो वन्ध्यापुत्रगिरामिव ॥ १२ ॥  
  
अत एव जीवजगद्रूपाणामनिर्णेयत्वादनिर्वचनीयत्वमुक्तमित्याह - असतामेवेति ॥   
१२ ॥  
  
परिपूर्णार्णवप्रख्या काप्यपूर्वैव पूर्णता ।  
तज्ज्ञानां द्रष्ट्टदृश्यांशदृष्टौ न हि पतन्ति ते ॥ १३ ॥  
  
अत एव च तत्त्वविदां सदैवाद्वितीयचिदानन्दपूर्णतेत्याह - परिपूर्णेति । हि   
यस्मात्ते द्रष्ट्टदृश्यांशदृष्टौ न पतन्ति नाभिनिविशन्ते ॥ १३ ॥  
  
अचला इव निर्वाता दीपा इव समत्विषः ।  
साचारा वा निराचारास्तिष्ठन्ति स्वस्थमेव ते ॥ १४ ॥  
  
अचला इवाप्रकम्प्या इति शेषः । साचाराः । इवार्थे वाशब्दः ॥ १४ ॥  
  
आपूर्णैकार्णवप्रख्या काप्यन्तः पूर्णतोदिता ।  
अन्तःशीतलता ज्ञप्तिर्ज्ञस्यापूर्वैव लक्ष्यते ॥ १५ ॥  
  
वासनैवेह पुरुषः प्रेक्षिता सा न विद्यते ।  
तां च न प्रेक्षते कश्चित्ततः संसार आगतः ॥ १६ ॥  
  
अज्ञपुरुषास्तर्हि किंस्वरूपास्तदाह - वासनैवेति ॥ १६ ॥  
  
अनालोकनसिद्धं यत्तदालोकान्न विद्यते ।  
कृष्णाद्यनुपलम्भोऽत्र दृष्टान्तः स्पष्टचेष्टितः ॥ १७ ॥  
  
अनालोकनं प्रकाशास्फूर्तिः । कृष्णं तमः आदिपदात्तत्कार्यचोरयक्षादिस्तस्य   
आलोकस्फूर्तावनुपलम्भो दृष्टान्तः । तृष्णा इति पाठे तृष्णा मृगतृष्णा ।   
स्पष्टचेष्टितः । अतिस्पष्ट इति यावत् ॥ १७ ॥  
  
भूतानि देहमांसादि तच्चासद्विभ्रमो जडः ।  
बुद्ध्यहङ्कारचेतांसि तन्मयान्येव नेतरत् ॥ १८ ॥  
  
किदृशादालोकात्तमाह - भूतानीति । देहमांसादिस्थूलदेहोपादानं   
पञ्चीकृतानि भूतान्येव । तथा बुद्ध्यहङ्कारचेतांसि   
सूक्ष्मशरीरोपादानोपलक्षणम् । तान्यपि अन्नमयं हि सोम्य मनः   
इत्यादिश्रुतेस्तन्मयान्यपञ्चीकृतभूतविकारभूतान्येव ॥ १८ ॥  
  
भूतादिमयतां त्यक्त्वा बुद्ध्यहङ्कारचेतसाम् ।  
अत्यन्तं स्थितिरभ्येति यदि तन्मुक्ततोदिता ॥ १९ ॥  
  
अस्त्वेवं किं ततस्तत्राह - भूतादीति । तत्र   
बुद्ध्यादिघटितलिङ्गोपाधावहम्भावेन प्रविष्टश्चिदात्मा तद्द्वारा   
स्थूलदेहमप्यविद्यया अहमित्यभिमन्यते । तस्य विवेकेन बुद्ध्यहङ्कारचेतसां   
भूतादिमयतां वाचारम्भणश्रुतिदर्शितोपायेन त्यक्त्वा अत्यन्तं   
स्वप्रकाशचिन्मात्रस्वभावेन या स्थितिर्यद्यभ्येति तत्तर्हि सैव मुक्तया उदिता   
आविर्भूता । स एवालोको मयोक्त इत्यर्थः ॥ १९ ॥  
  
चिच्छ्लिष्टा चेत्यनिष्ठत्वात्तादृश्येवात्र कास्तिता ।  
तस्मात्केव कुतः कुत्र वासना किंस्व्रूपिणी ॥ २० ॥  
  
एवमात्मालोके प्रसृते वासनापि बाधितैवेति तयापि न बन्धप्रसक्तिरित्याह - चिदिति ।   
लिङ्गोपाधावात्मचित् श्लिष्टा तादात्म्याध्यासेन मिलिता   
चेत्तस्याश्चेत्योन्मुखत्वात्तादृश्येव वासना अस्तिता प्रसिद्धा । सा चात्र   
अस्यामुक्ततायां का ॥ २० ॥  
  
यस्य यैष भ्रमः सोऽसन्प्रेक्षयासन्न लक्ष्यते ।  
मृगतृष्णाम्बुवत्तेन संसारः कस्य कः कुतः ॥ २१ ॥  
  
बध्यस्य जीवस्यैव तत्त्वदर्शने अनुपलम्भाच्च केन कस्य बन्धप्रसक्तिरित्याह -   
यस्येति । असन् अलीकः । असच्च प्रेक्षया तत्त्वदृष्ट्या न लक्ष्यते ॥ २१ ॥  
  
तदेवं तर्हि तस्य स्यादिति चित्तोदयो हि यः ।  
पुनः स एव संसारविभ्रमः सम्प्रवर्तते ॥ २२ ॥  
  
आत्मालोकमान्द्ये तु पुनश्चित्तोदयेन संसारः स्यादेवेति   
तद्दार्ढ्यमपुनःस्मरणावधि कार्यमित्याह - तदेवमिति द्वाभ्याम् ।   
तत्तस्मादेवमात्मालोके प्रवृत्तस्यापि विषयस्मरणे यश्चित्तोदयः स एव पुनः   
संसारः सम्प्रवर्तते सम्प्रवर्तेत ॥ २२ ॥  
  
तस्मात्सर्वमनाश्रित्य व्योमवत्समुपास्यताम् ।  
अपुनःस्मरणं श्रेय इह विस्मरणं परम् ॥ २३ ॥  
  
परं विस्मरणं भूमिकाभ्यासेन साधयेदिति शेषः ॥ २३ ॥  
  
नेह द्रष्टा न भोक्तास्ति नाऽस्तिता न च नास्तिता ।  
यथास्थितमिदं शान्तमेकं स्पन्दि सदाब्धिवत् ॥ २४ ॥  
  
तदभ्यासपरः कथं पश्येत्तदाह - नेहेत्यादिना ।   
स्पन्दिप्रारब्धोपनीतव्याधितव्यवहारनिमित्तम् । सदा अब्धिवत्पूर्णम् ॥ २४ ॥  
  
सर्वं दृश्यं जगद्ब्रह्म सदित्यवगते स्फुटम् ।  
जलशोषादिवोदेति बिम्बबिम्बिक्षये शिवम् ॥ २५ ॥  
  
बिम्बनं बिम्बश्चिदाभासः सोऽस्यास्तीति बिम्बी उपाधिस्तदुभयक्षये ॥ २५ ॥  
  
शान्तताव्यवहारो वा रागद्वेषविवर्जितः ।  
विश्रान्तस्य परे तत्त्वे दृश्यते समदर्शिनः ॥ २६ ॥  
  
शान्तता समाधिपरता व्यवहारो वेति द्वयमपि दृश्यते ॥ २६ ॥  
  
अथवा शान्ततैवास्य निर्वाणस्यावशिष्यते ।  
निर्वासनः किल मुनिः कथं व्यवहरत्वसौ ॥ २७ ॥  
  
यावत्त्वस्य न निर्वाणं परिपोषमुपागतम् ।  
तावद्व्यवहरत्यस्तरागद्वेषभयोदयः ॥ २८ ॥  
  
सप्तमभूमिकाविश्रान्तिपर्यन्तं परितोषं नोपागतम् ॥ २८ ॥  
  
वीतरागभयक्रोधो निर्वाणः शान्तमानसः ।  
शिलेवाप्यशिलीभूतो मुनिस्तिष्ठति नित्यशः ॥ २९ ॥  
  
कोशेऽस्ति पद्मबीजस्य यथा सर्वाब्जिनी तथा ।  
अनन्या स्वप्नविभ्रान्तिरात्मन्यस्ति न बाह्यता ॥ ३० ॥  
  
एवं च ब्रह्मणि स्वाभाविकभावानुसारेण जगद्रूपमस्ति   
शास्त्रीयतत्त्वभावनानुसारेण तात्त्विकं रूपमप्यस्तीति यथेच्छमनर्थः पुरुषार्थो   
वा सुलभ इत्याशयेनाह - कोशे इत्यादिना । बाह्यता आत्मान्यनिष्ठता जगतो   
नेत्यर्थः ॥ ३० ॥  
  
बाह्यताभावनाद्बाह्यमात्मैवात्मत्वभावनात् ।  
भवतीदं परे तत्त्वे भावनन्न् तत्तदेव हि ॥ ३१ ॥  
  
बहिरस्तीति प्रतीतिस्त्वात्मन्येव बाह्यताभावनान्नान्याधारत्वादित्याह -   
बाह्यताभावनादिति । तथा च तत्तद्भावनात्मकमेव बाह्यत्वमान्तरत्वं चेति   
फलितमित्याशयेनाह - भावनमिति ॥ ३१ ॥  
  
यान्तः स्वप्नादिविभ्रान्तिः सैवेयं बाह्यतोदिता ।  
मनागप्यन्यता नात्र द्विभाण्डपयसोरिव ॥ ३२ ॥  
  
अत एव स्वप्नजाग्रतोर्न प्रतीतितो भेद इत्याह - येति । भिन्नभाण्डस्थक्षीरयोरिव   
अन्यताभेदो विशेषो नास्ति ॥ ३२ ॥  
  
स्थैर्यास्थैर्ये तथैवात्र भ्रान्तिमात्रमेय् तते ।  
आधाराधेयते ते द्वे यथा जलतरङ्गते ॥ ३३ ॥  
  
ननु जाग्रत्स्वप्नार्थानां स्थैर्यास्थैर्ये विशेषः प्रत्यक्ष उपलभ्यते तस्य का   
गतिस्तत्राह - स्थैर्येति । एवं स्वप्नस्य जाग्रद्देहाधारताप्रत्ययोऽपि न भेदक   
इत्याह - आधारेति ॥ ३३ ॥  
  
स्वप्नादावात्मनोऽन्यत्वज्ञानादन्यत्ववेदनम् ।  
अनन्यतावबोधे तु तदनन्यन्न चोदयि ॥ ३४ ॥  
  
स्वप्नार्थानां यावदात्ममात्रता नानुसन्धीयते तावदेव भानम् ।   
आत्ममात्रतानुसन्धाने तु झटित्येव जागरणाद्बाधादात्मानन्यत्वं प्रसिद्धं   
तद्वज्जाग्रदर्थेष्वपि बोध्यमित्याशयेनाह - स्वप्नादाविति । उदयि   
पृथगाविर्भाववन्न च ॥ ३४ ॥  
  
कलनारहितं शान्तं यद्रूपं परमात्मनः ।  
भवत्यसौ तत्तद्भावादतद्भावान्न तद्भवेत् ॥ ३५ ॥  
  
अत एव वास्तवोऽपि ब्रह्मभावस्तद्भावनाधीन इति यदुक्तं तत्सिद्धमित्याह -   
कलनेति ॥ ३५ ॥  
  
स्वप्नादिज्ञानसंशान्तौ यद्रूपं शुद्धमैश्वरम् ।  
न तदस्ति न तन्नास्ति न वाग्गोचरमेव तत् ॥ ३६ ॥  
  
अस्तितानिरूपककालदेशाधाराद्यभावान्न तदस्ति । स्वरूपस्याबाधान्न नास्ति । अत एव   
वाचामगोचरमित्यर्थः ॥ ३६ ॥  
  
आत्यन्तिकभ्रान्तिलये युक्त एवावगच्छति ।  
स्वरूपं नोपदेशस्य विषयो विदुषो हि तत् ॥ ३७ ॥  
  
कथं तर्हि तद्वाचा गुरुणोपदिश्यते तत्राह - आत्यन्तिकेति । युक्तः समाधिस्थः   
स्वानुभवेनैवावगच्छति कान्तासम्भोगसुखवन्न परं प्रत्युपदेशस्य   
विषयस्तथापि तदुपायप्रदर्शनेन तत्र श्रोतृबुद्ध्यवतारणमेवोपदेशफलमिति   
भावः ॥ ३७ ॥  
  
शान्तं निरस्तभयमानविषादलोभमोहात्मदेहमननेन्द्रियचित्तजाड्यम् ।  
त्यक्त्वाहमक्षयमपास्तसमस्तभेदं निर्वाणमेकमजमासितुमेव युक्तम् ॥ ३८   
॥  
  
अतो हे राम अहमहङ्कारं त्यक्त्वा निरस्तानि जाड्यान्तान्येकादश   
यस्मिंस्तथाविधमत एव शान्तमजमक्षयमपास्तसमस्तभेदमेकं निर्वाणं   
ब्रह्म भूत्वा सदैव समाधावासितुं युक्तमुचितं न व्यवहारविषयेष्वित्यर्थः ॥ ३८   
॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उ०   
निर्वाणयुक्त्युपदेशवर्णनं नामैकत्रिंशः सर्गः ३१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
निर्वाणयुक्त्युपदेशवर्णनं नामैकत्रिंशः सर्गः ॥ ३१ ॥  
  