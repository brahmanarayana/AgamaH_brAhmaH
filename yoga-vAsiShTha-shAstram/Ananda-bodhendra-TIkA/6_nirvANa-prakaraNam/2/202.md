+++
title = "२०२"

+++
द्व्यधिकद्विशततमः सर्गः २०२  
  
श्रीवाल्मीकिरुवाच ।  
  
एतच्छ्रुत्वा वसिष्ठस्य वचः संसदि पार्थिवाः ।  
सिक्ता इवामृतापूरैरन्तःशीतलतां ययुः ॥ १ ॥  
  
प्रबोधहृष्टा राजानो रामश्चात्रोपवर्णिताः ।  
रामेण च स्थितिः स्वीया निर्मृष्टा ज्ञाननिर्मला ॥   
  
पार्थिवग्रहणं सर्वजनोपलक्षणम् ॥ १ ॥  
  
रामः कमलपत्राक्षो रराज वदनेन्दुना ।  
क्षीरोद इव सम्पूर्णः सुधापूरेण चारुणा ॥ २ ॥  
  
सुधाभिः पूर्यत इति सुधापूरः पूर्णचन्द्रस्तेनोदितेन क्षीरोद इव ॥ २ ॥  
  
वामदेवादयः सर्वे तत्त्वज्ञानविशारदाः ।  
अहो भगवता ज्ञानमुक्तमित्यूचुरादरात् ॥ ३ ॥  
  
अहो आश्चर्यभूतमुक्तम् ॥ ३ ॥  
  
शान्तान्तःकरणो राजा मुदा दशरथो बभौ ।  
तुष्ट्यैव सम्प्रहृष्टाङ्गो नवां द्युतिमुपागतः ॥ ४ ॥  
  
तुष्ट्या सन्तोषातिशयेन सम्प्रहृष्टाङ्गो रोमाञ्चितगात्रः ॥ ४ ॥  
  
ज्ञातज्ञेयेषु बहुषु साधुवादकथास्वथ ।  
उवाच गलिताज्ञानो रामो वाक्यमिदं पुनः ॥ ५ ॥  
  
बहुषु साधुवादकथासु प्रवृत्तासु सतीषु ॥ ५ ॥  
  
श्रीराम उवाच ।  
  
भगवन्भूतभव्येश त्वयास्माकमलं मलम् ।  
सम्प्रमृष्टमिदं हेम्नः श्यामत्वमिव वह्निना ॥ ६ ॥  
  
मलमज्ञानम् ॥ ६ ॥  
  
अभूम वयमात्मीयकायमात्रदृशः पुरा ।  
प्रभो सम्प्रति सम्पन्ना विष्वग्विश्वावलोकिनः ॥ ७ ॥  
  
कायमात्रदृशो देहपरिच्छिन्नात्मदृष्टयः । विश्वावलोकिनः सर्वात्मदर्शिनः ॥   
७ ॥  
  
स्थितोऽस्मि सर्वसम्पूर्णः सम्पन्नोऽस्मि निरामयः ।  
जातोऽस्मि विगताशङ्को बुधो जागर्मि सम्प्रति ॥ ८ ॥  
  
सर्वः सन् सम्पूर्णः ॥ ८ ॥  
  
आनन्दितोऽस्म्यखेदाय सुखितोस्मि चिराय च ।  
स्थितोऽनस्तमयायैव शाश्व्तार्थोदयो मम ॥ ९ ॥  
  
मम शाश्वतस्यार्थस्य परमपुरुषार्थस्य उदय आविर्भावोऽभूदिति शेषः ॥ ९ ॥  
  
अहो बत पवित्रेण शीतेन ज्ञानवारिणा ।  
त्वया सिक्तोस्मि हृष्यामि पद्मवद्धृदये स्वयम् ॥ १० ॥  
  
पद्मवच्छारदाब्जवत् ॥ १० ॥  
  
इयमद्य मया लब्धा पदवी त्वत्प्रसादतः ।  
यस्यां स्थितस्य मे सर्वममृतत्वं गतं जगत् ॥ ११ ॥  
  
पदवी साम्राज्यपदवी ॥ ११ ॥  
  
अन्तःप्रसन्नमतिरस्तसमस्तशोकः शोभां गतोऽहममलाशय एव शान्त्या ।  
आनन्दमात्मनि गतः स्वयमात्मनैव नैर्मल्यमभ्युपगतोऽस्मि नमोस्तु   
मह्यम् ॥ १२ ॥  
  
अन्तः प्रसन्ना मतिर्यस्य । अत एवास्तसमस्तशोकः । यतोऽहं शान्त्या   
सकार्यमूलाज्ञाननाशेनामलाशय एवात्मनि आनन्दं गतः । आत्मनैव   
सम्यक्परीक्ष्य दृष्टेन स्वतःसिद्धनैर्मल्यमभ्युपगतोऽस्मि । अतो मह्यमेव   
नमोऽस्त्वित्यर्थः ॥ १२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० नि० उत्तरार्धे   
आत्मविश्रामाङ्गीकरणं नाम द्व्यधिकद्विशततमः सर्गः ॥ २०२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
आत्मविश्रामाङ्गीकरणं नाम द्व्यधिकद्विशततमः सर्गः ॥ २०२ ॥  
  