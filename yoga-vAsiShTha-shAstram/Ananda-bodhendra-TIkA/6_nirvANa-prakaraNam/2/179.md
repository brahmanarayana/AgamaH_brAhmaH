+++
title = "१७९"

+++
एकोनाशीत्यधिकशततमः सर्गः १७९  
  
श्रीवसिष्ठ उवाच ।  
  
एवं चिन्मात्रमेवैकं शुद्धं सत्त्वं जगत्त्रयम् ।  
सम्भवन्तीह भूतानि नाज्ञबुद्धानि कानिचित् ॥ १ ॥  
  
चिन्मात्रमखिलं विश्वं स्थितमप्रतिघं यतः ।  
ततः प्रागुक्तशङ्कायाः कः प्रसङ्गः इतीर्यते ॥   
  
अज्ञैः सप्रतिघत्वेन मूर्तत्वेन च बुद्धानि भूतानि नेह सम्भवन्ति ॥ १ ॥  
  
तस्मात्कुतः शरीरादि वस्तु सप्रतिघं कुतः ।  
यदिदं दृश्यते किञ्चित्तदप्रतिघमाततम् ॥ २ ॥  
  
अप्रतिघं ब्रह्मैवाततम् ॥ २ ॥  
  
स्थितं चिद्व्योम चिद्व्योम्नि शान्ते शान्तं समं स्थितम् ।  
स्थितमाकाशमाकाशे ज्ञप्तिर्ज्ञप्तौ विजृम्भते ॥ ३ ॥  
  
समं सर्ववैषम्यनिर्मुक्तम् ॥ ३ ॥  
  
सर्वं संविन्मयं शान्तं सत्स्वप्न इव जाग्रति ।  
स्थितमप्रतिघाकारं क्वासौ सप्रतिघा स्थितिः ॥ ४ ॥  
  
सप्रतिघा असौ त्वदुक्ता स्थितिः क्वास्ति यत्र ते शङ्का प्रसरेदित्यर्थः ॥ ४ ॥  
  
क्व देहावयवाः क्वान्त्रवेष्टनी क्वास्थिपञ्जरम् ।  
व्योमेवाप्रतिघं विद्धि देहं सप्रतिघोपमम् ॥ ५ ॥  
  
देहतदवयवादिकं तु स्वप्नदेहवच्चिन्मात्रमेव प्रबुद्धदृशेति   
तत्राज्ञदृशैव शङ्का न तत्त्वदृशेत्याह - क्वेति ।   
सप्रतिघस्वप्नदेहोपममिति कथञ्चिद्व्याख्येयं सप्रतिघाप्रसिद्धेः ॥ ५ ॥  
  
संवित्करौ शिरः संवित्संविदिन्द्रियवृन्दकम् ।  
शान्तमप्रतिघं सर्वं न सप्रतिघमस्ति हि ॥ ६ ॥  
  
ब्रह्मव्योम्नः स्वप्नरूपस्वभावत्वाज्जगत्स्थितेः ।  
इदं सर्वं सम्भवति सहेतुकमहेतुकम् ॥ ७ ॥  
  
प्रत्यक्षादिसिद्धस्य मूर्तस्य देहादेरपलापः साहसमिति तु न मन्तव्यमित्याह -   
ब्रह्मव्योम्न इति । सहेतुकं प्रत्यक्षादिप्रमाणसिद्धमप्यहेतुकमप्रमाणकं   
सकारणकमप्यकारणकं च । तस्य त्रय आवसथास्त्रयः स्वप्नाः नेह नानास्ति   
किञ्चन यत्र नान्यत्पश्यति नान्यच्छृणोति अथात आदेशो नेति नेति इत्यादिश्रुत्यैव   
जगदपलापादिति भावः ॥ ७ ॥  
  
न कारणं विना कार्यं भवतीत्युपपद्यते ।  
यद्यथा येन निर्णीतं तत्तथा तेन लक्ष्यते ॥ ८ ॥  
  
ब्रह्मणो निर्विकाराद्वयत्वाज्जगतः कारणान्तरस्याभावादनुत्पत्तिरेवेत्यपलाप   
उपपद्यते तत्त्वदृशा । भ्रान्तिदृशा   
त्वनादित्वात्कारणपरम्परासम्भवाद्ब्रह्मा##-  
॥ ८ ॥  
  
कारणेन विना कार्यं सद्वदित्युपपद्यते ।  
यथाभावितमेवार्थं संविदाप्नोत्यसंशयम् ॥ ९ ॥  
  
यौक्तिकदृशा तु कारणेन विनोत्पन्नं संविदात्मत्वेन लब्धं चेदं   
जगन्नात्यन्तमसन्नाप्यत्यन्तं सत् किन्तु सद्वदित्युपपद्यते इत्याह -   
कारणेनेत्यादिना ॥ ९ ॥  
  
यथा सम्भवति स्वप्ने सर्वं सर्वत्र सर्वथा ।  
चिन्मयत्वात्तथा जाग्रत्यस्ति सर्वात्मरूपता ॥ १० ॥  
  
सर्वात्मनि ब्रह्मपदे नानानानात्मनि स्थिता ।  
अस्त्यकारणकार्याणां सत्ता कारणजापि च ॥ ११ ॥  
  
मायावादे तु सर्वमविरुद्धमित्याह - सर्वात्मनीति ॥ ११ ॥  
  
एकः सहस्रं भवति यथा ह्येते किलैन्दवाः ।  
प्रयाता भूतलक्षत्वं सङ्कल्पजगतां गणैः ॥ १२ ॥  
  
सहस्रमेकं भवति संविदां च तथा हि यत् ।  
सायुज्ये चक्रपाण्यादेः सर्गैरेकं भवेद्वपुः ॥ १३ ॥  
  
चक्रपाणेरादिपदाद्ब्रह्मरुद्रेन्द्रचन्द्रसूर्यादेः सायुज्ये   
विपश्चिदुपाख्याननिष्कर्षोक्तदिशा उपाधिमेलनद्वारैक्यापत्तौ । इन्द्रस्यैव सायुज्यं   
सलोकतामाप्नोति इत्यादिश्रुतेरिति भावः ॥ १३ ॥  
  
एक एव भवत्यब्धिः स्रवन्तीनां शतैरपि ।  
एक एव भवेत्काल ऋतुसंवत्सरोत्करैः ॥ १४ ॥  
  
भिन्नसत्तयोः सत्तैक्यप्राप्तिस्तु लोकेऽपि प्रसिद्धेत्याह - एक एवेति ।   
ऋतुसंवत्सरोत्करैर्भिन्नोऽपि ॥ १४ ॥  
  
संविदाकाश एवायं देहः स्वप्न इवोदितः ।  
स्वप्नाद्रिवन्निराकारः स्वानुभूतिस्फुटोऽपि च ॥ १५ ॥  
  
तथा एक एवात्मा भ्रान्त्या देहादिनानात्वं प्राप्त इव भातीत्याह - संविदाकाश   
इति ॥ १५ ॥  
  
संवित्तिरेवानुभवात्सैवाननुभवात्मिका ।  
द्रष्ट्टदृश्यदृशा भाति चिद्व्योमैकमतो जगत् ॥ १६ ॥  
  
द्रष्ट्टदृश्यदृशा भ्रान्तविभागदृशा ॥ १६ ॥  
  
वेदनावेदनात्मैकं निद्रास्वप्नसुषुप्तवत् ।  
वातस्पन्दाविवाभिन्नौ चिद्व्योमैकमतो जगत् ॥ १७ ॥  
  
यथा एकैव निद्रा स्वप्ने वेदनात्मा सुषुप्तौ अवेदनात्मेति द्वैविध्येऽप्येका तद्वत् ॥ १७ ॥  
  
द्रष्टा दृश्यं दर्शनं च चिद्भानं परमार्थखम् ।  
शून्यस्वप्न इवाभाति चिद्व्योमैकमतो जगत् ॥ १८ ॥  
  
जगत्त्वमसदेवेशे भ्रान्त्या प्रथमसर्गतः ।  
स्वप्ने भयमिवाशेषं परिज्ञातं प्रशाम्यति ॥ १९ ॥  
  
यतो जगत्त्वमसदेवातः स्वप्ने प्रसक्तं व्याघ्रादिभयमिव परिज्ञातमात्रं   
प्रशाम्यति ॥ १९ ॥  
  
एकस्याः संविदः स्वप्ने यथा भानमनेकधा ।  
नानापदार्थरूपेण सर्गादौ गगने तथा ॥ २० ॥  
  
गगने ब्रह्मणि ॥ २० ॥  
  
बहुदीपे गृहे च्छाया बह्व्यो भान्त्येकवद्यथा ।  
सर्वशक्तेस्तथैवैका भाति शक्तिरनेकधा ॥ २१ ॥  
  
अनेकदीपप्रभाणामेकवद्भानमिव एकस्या अपि मायाशक्तेरनेकधाभानं   
सम्भावनीयमित्याह - बहुदीपे इति । छायाः कान्तयः ॥ २१ ॥  
  
यत्सीकरस्फुरणमम्बुनिधौ शिवाख्ये व्योम्नीव वृक्षनिकरस्फुरणं स   
सर्गः ।  
व्योम्न्येष वृक्षनिकरो व्यतिरिक्तरूपो ब्रह्माम्बुधौ न तु मनागपि   
सर्गबिन्दुः ॥ २२ ॥  
  
व्योम्नि भ्रान्त्या वृक्षनिकरस्फुरणमिव शिवाख्ये अम्बुधौ यत्सीकरस्फुरणं स   
एवायं सर्गः । एतावांस्तु विशेषः - यद्व्योम्नि वृक्षनिकरो   
व्योमधर्मशून्यतानुविद्धत्वेनास्फुरणादत्यन्तव्यतिरिक्तरूपः । ब्रह्माम्बुधौ   
स्फुरन्सर्गबिन्दुस्तु मनागपि व्यतिरिक्तरूपो नेत्यर्थः ॥ २२ ॥  
  
इत्यार्षे श्रीवासिष्ठम० वा० दे० मो० नि० उ० ब्रह्म० ब्रह्ममयत्वप्रतिपादनं   
नामैकोनाशीत्यधिकशततमः सर्गः ॥ १७९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
ब्रह्ममयत्वप्रतिपादनं नामैकोनाशीत्यधिकशततमः सर्गः ॥ १७९ ॥  
  