+++
title = "१३८"

+++
अष्टत्रिंशदधिकशततमः सर्गः १३८  
  
तापस उवाच ।  
  
गन्तुमेवं विचार्याहं ततस्तत्संविदैकताम् ।  
प्रवृत्तश्चौत्तमाब्जेन सौरभेणेव सौरभम् ॥ १ ॥  
  
मेलने द्विगुणन्न् विश्वं प्राणिजीवस्वजीवयोः ।  
ऐक्ये त्वेकं मया दृष्टमित्यादि मुनिनोच्यते ॥   
  
एवं जाग्रदादितुर्यान्तावस्थातत्त्वं विचार्य ततस्तदनन्तरमहं तस्य प्राणिनः   
संविदा चिदाभासलक्षणजीवेन सहैकतामेकीभावं गन्तुं प्रवृत्तः यथा चौतं   
पुष्पितसहकारसम्बन्धि सौरभं वायुना पद्माकरे नीतं आब्जेन अब्जोद्भवेन   
वायुस्थसौरभेणैकतां गन्तुं प्रवर्तते तद्वदित्यर्थः ॥ १ ॥  
  
यावत्तच्चेतनं तस्य तमोजोधातुमत्यजम् ।  
प्रवृत्तं बाह्यसंवित्तौ समस्तेन्द्रियसंविदा ॥ २ ॥  
  
अहं तस्य प्राणिनश्चेतनं चिदाभासं प्रवेष्टुं तं प्रागुक्तमोजोधातुं   
यावदत्यजं तावन्मध्ये मदीयया समस्तेन्द्रियलक्षणया संविदा बाह्यसंवित्तौ   
बहिर्मुखव्यापारे बलात्प्रवृत्तमित्यर्थः ॥ २ ॥  
  
संविदं संविदा गृह्णंस्तान्बाह्येऽन्तरपि क्षणात् ।  
अहं प्रसृतवांस्तत्र तैलबिन्दुरिवाम्भसि ॥ ३ ॥  
  
ततोऽहं ताः बाह्ये प्रवृता इन्द्रियसंविदः अन्तःप्रवणया प्रयत्नसंविदा   
बलान्निगृह्णन्सन् क्षणादन्तरपि प्रसृतवान् । कथं प्रसृतवांस्तत्र   
दृष्टान्तमाह - तैलबिन्दुरिति ॥ ३ ॥  
  
तत्संविदि तथैवाथ यावत्परिणमाम्यहम् ।  
भुवनं दृष्टवांस्तावत्सर्वं द्विगुणितं स्थितम् ॥ ४ ॥  
  
एवमुपाधिव्याप्तिद्वारा अहं यावत्तस्य प्राणिनश्चिदाभाससंविदि मेलनेन   
परिणमामि तावत्कालमध्ये सर्व भुवनं तद्वासनामद्वासनोभयान्तःप्रतिभासा   
द्विगुणितं स्थितं दृष्टवान् ॥ ४ ॥  
  
दिशो द्विगुणतां यातास्तपतस्तपनावुभौ ।  
भूमण्डले द्वे सम्पन्ने द्वे वै द्यावै समुत्थिते ॥ ५ ॥  
  
द्विगुणितत्वमेव प्रपञ्चयति - दिशा इत्यादिना ॥ ५ ॥  
  
वदनप्रतिबिम्बे द्वे दर्पणप्रतिबिम्बिते ।  
यथा भातस्तथा भाते मिश्रिते ते जगच्चितम् ॥ ६ ॥  
  
ते च मिश्रिते तेन जगत् चितं द्वैगुण्येनोपचितम् ॥ ६ ॥  
  
तैलवद्भाति कोशस्थं यच्चेतनतिलद्वये ।  
तस्मिञ्जगद्द्वयन्न् तत्तत्तथा भाति विमिश्रितम् ॥ ७ ॥  
  
यच्चेतनतिलद्वये तैलवद्बुद्धिकोशस्थं भाति   
तस्मिन्संवलितोपाधिस्थचिदाभासद्वये द्विगुणीभूतं तत्तज्जगत्तथा विमिश्रितं भाति   
॥ ७ ॥  
  
संविद्द्वितयकोशस्ते मिश्रिते अप्यमिश्रिते ।  
ते उभे जगती भाते समे क्षीरजले यथा ॥ ८ ॥  
  
वासनानाममिश्रणादमिश्रिते ॥ ८ ॥  
  
निमेषाद्दृष्टमात्रेण सा तत्संविन्मया ततः ।  
सकलैवात्मतां नीता परिमित्येव संविदा ॥ ९ ॥  
  
सा तत्प्राणिचिदाभाससंवित् स्वसंविदा परिमित्य परिच्छिद्येव आत्मतामेकात्मतां   
नीता उपाधिद्वयैक्यापादनेनेत्यर्थः ॥ ९ ॥  
  
ऋतुरृत्वन्तरेणेव सरितेवाल्पिका सरित् ।  
वातेनामोदलेखेव धूमलेखेव वार्मुचा ॥ १० ॥  
  
आत्मतानयने दृष्टान्तानाह - ऋतुरिति ॥ १० ॥  
  
एकत्वेनाशु संवित्तेर्ययौ मे जगदेकताम् ।  
दुर्दृष्टेर्द्विवपुश्चन्द्रः सुदृष्टेरेकतामिव ॥ ११ ॥  
  
तत्र वासनानामप्येकीकारेण संवित्तेरात्यन्तिकैकत्वेन प्राग् द्विगुणीभूतं   
जगदप्येकतां ययौ ॥ ११ ॥  
  
ततो मे तच्चितिस्थस्य स्वं विवेकमनुज्झतः ।  
अल्पीभूतः स्वसङ्कल्पस्तत्सङ्कल्पस्थितिं गतः ॥ १२ ॥  
  
स्वं विवेकं पूर्वापरविमर्शम् । तस्य प्राणिनः सङ्कल्पानुसारिणीं स्थितिं गतः   
प्राप्तः ॥ १२ ॥  
  
तच्चित्तवृत्त्यैव ततो बाह्यमालोकयंस्ततः ।  
अभुञ्जि तद्दिनाचारं तत्तद्धृदयमत्यजन् ॥ १३ ॥  
  
अहं तत्र तच्चित्तवृत्त्यैव तद्भोग्यं बाह्यं   
शब्दादिविषयमालोकयंस्तद्धृदयमत्यजन्नेव तस्य जाग्रद्व्यवहारलक्षणं   
दिनाचारं अभुञ्जि अभुनजम् । अन्वभवमिति यावत् । कर्तरि चिण् छान्दसः ॥ १३ ॥  
  
ततो यदृच्छयैवासो शनैर्निद्राकुलोऽभवत् ।  
पद्मः सायमिवापीय पयो भुक्त्वान्नमुच्छ्रमः ॥ १४ ॥  
  
ततः असौ प्राणी अन्नं भुक्त्वा पय आपीय उद्भूतश्रमः सन् यदृच्छयैव   
निद्राकुलोऽभवत् ॥ १४ ॥  
  
प्रसृतं दिग्निकुञ्जेषु रूपालोकक्रियाकरम् ।  
सञ्जहार बहिश्चित्तं सायमर्को रुचिं यथा ॥ १५ ॥  
  
निद्रारम्भे तत्प्राणः किमकरोत्तत्राह - प्रसृतमिति ॥ १५ ॥  
  
सह चित्तेन तास्तस्य समस्तेन्द्रियवृत्तयः ।  
हृत्कोशमविशञ्छन्नाः कूर्मस्येवाङ्गसन्धयः ॥ १६ ॥  
  
ततः किमासीत्तदाह - सहेति ॥ १६ ॥  
  
मुद्रिता हृदयाकारास्त आसंश्चक्षुरादयः ।  
लोष्टरूपा मृतावेव लिपिकर्मार्पिता इव ॥ १७ ॥  
  
चक्षुरादयो मुद्रिताः सन्तो हृदयपद्माकारा आसन् । मृतौ मरणे आ ईषदिव   
लोष्टरूपा लिपिकर्मार्पिता इव च निर्व्यापारा आसन् ॥ १७ ॥  
  
अहं तच्चित्तवृत्त्यैव सहसोन्नम्य तत्स्थितः ।  
तच्चित्तानुविधायित्वात्तत्तद्धृदयमाविशम् ॥ १८ ॥  
  
अहमपि तच्चित्तानुविधायित्वात्तच्चित्तवृत्त्यैव सह तदिन्द्रियगोलकानि त्यक्त्वा   
तत्तन्नाडीमार्गेण तद्धृदयमाविशम् ॥ १८ ॥  
  
संहृत्य बाह्यानुभवमन्तरेव तदोजसि ।  
क्षणमन्वभवं शून्यं सुषुप्तं तल्पकोमले ॥ १९ ॥  
  
तल्पवत्कोमले ओजसि प्रागुक्ततेजोन्तस्थे आनन्दमयकोशे ॥ १९ ॥  
  
क्लमान्नपानबहुलैर्निबिडास्वपि नाडिषु ।  
सुषिरास्वेव वा वायुर्न निर्यात्येव याति च ॥ २० ॥  
  
तदानीं यदा समानाख्यो वायुः सुषिरासु सच्छिद्रास्वपि नाडिषु   
क्लमेनान्नपानरसविकारैर्बहुलैस्तत्र तत्र निरुध्यमानो बहिर्न निर्यात्येव तथापि   
सूक्ष्मतरया गत्या याति सञ्चरति च ॥ २० ॥  
  
यदा तदात्मकात्मैकपरो हृदि सहस्थितम् ।  
अप्रधानीकरोत्येतच्चित्तं स्वार्थस्वभावतः ॥ २१ ॥  
  
यदैवं सुषुप्तिर्भवति तदायं प्राणः सेन्द्रियं चित्तं किं करोति तदाह - यदेति ।   
यदैवं भवति तदा प्राणस्तदात्मको य एकः अद्वैतः सम्प्रसन्न आत्मा   
तन्मात्रपरः सन् हृदि पुरीतति प्रविश्य सहस्थितमेतच्चित्तं ग्रसित्वा अप्रधानीकरोति   
स्वाधीनीकरोति । तत्कुतः । स्वार्थस्वभावतः स्वः प्रत्यगात्मा स एवार्थः परमार्थः   
पुरुषार्थश्च तत्स्वभावतः । तत्स्वभावमात्रेण परिशेषलक्षणसुखविश्रान्तौ   
प्रसक्तात्वादित्यर्थः ॥ २१ ॥  
  
स्वार्थमात्रोऽद्य तस्यान्तः परकृत्यं न कस्यचित् ।  
कचति स्वार्थसत्तायामेतदेव वपुर्यतः ॥ २२ ॥  
  
अस्तु स्वार्थप्रसक्तस्तथापि मन-इन्द्रियादिपरकार्यमपि कुतो न करोति तत्राह -   
स्वार्थेति । यतो निरतिशयानन्दरूपस्वार्थसत्तारूपायां सुषुप्तौ एतदेव   
निरतिशयानन्दवपुः कचति न विक्षेपदुःखलेशोऽपीत्यर्थः ॥ २२ ॥  
  
श्रीराम उवाच ।  
  
मनः प्राणवशादेव मनुते किं महामुने ।  
स्वरूपं मनसो नास्ति तस्मात्तत्केवलं च किम् ॥ २३ ॥  
  
प्राणश्चित्तं ग्रसित्वा अप्रधानीकरोतीति यदुक्तं तत्र रामः शङ्कते - मन इति ।   
मनश्चित्तमित्येकमेव । हे महामुने मन इदानीमपि प्राणवशादेव   
मननादिव्यापारान्करोति । तथा च तद्यदि प्राणेनाप्रधानीकृतं न मनुते तर्हि   
इदानीमपि किं मनुते । यस्मात्प्राणात्पृथक्कृतं मनसः स्वरूपं नास्ति   
तस्मात्केवलं प्राणविनिर्मुक्तं किम् । न किञ्चिदित्यर्थः । चकारः   
पूर्वप्रश्नसमुच्चयार्थः ॥ २३ ॥  
  
श्रीवसिष्ठ उवाच ।  
  
देह एवेह नास्त्येव स्वानुभूतोऽप्ययं निजः ।  
मनसः कल्पनात्मेदं वपुः स्वप्ने गिरिर्यथा ॥ २४ ॥  
  
अधिष्ठानसन्मात्रात्पृथक्करणे देहप्राणादिजगद्रूपं किमपि नास्ति ।   
तदपृथक्करणे तु तत्सत्तया सर्वमस्त्येव । तत्र प्राणपृथक्कृतं मन एकं   
नास्तीत्यल्पमिदं त्वया शङ्कितमित्याशयेन वसिष्ठ उत्तरमाह - देह इत्यादिना ।   
यतोमनसः कल्पनात्मेदं वपुः अतो मनःपृथक्कृतं वपुर्नास्तीत्यर्थः ॥ २४ ॥  
  
तच्चित्तमपि नास्त्येव चेत्यार्थाभावयोगतः ।  
सर्गादौ कारणाभावाद्दृश्यानुत्पत्तिहेतुतः ॥ २५ ॥  
  
एवं चित्तस्यापि चेत्यार्थनिरूप्यत्वाच्चेत्यार्थाभावे तत्पृथक्कृतं स्वरूपं   
नास्तीत्यपि सुवचमित्याह - तदिति । पूर्वपूर्वचेत्यं तन्निरूपकमिति चेत्तत्राप्याह ##-  
  
अतः सर्वमिदं ब्रह्म तच्च सर्वात्मकं यदा ।  
तदा विश्वमिदं विष्वगस्त्येव च यथास्थितम् ॥ २६ ॥  
  
ब्रह्मणः सर्वात्मकत्वात्तत्सत्तया सत्त्वोक्तौ तु मन-आदिसर्ववस्तु अस्त्येवेत्याह ##-  
  
अस्ति चित्तादि देहादि तद्ब्रह्मैव च तद्विदाम् ।  
यादृक्तत्तद्विदामेतदस्माकं विषये न तत् ॥ २७ ॥  
  
चित्तदेहादि सर्वमस्ति यतस्तत्तद्विदां तद्ब्रह्मैव । अब्रह्मविदां तु एतचित्तदेहादि   
यादृक् तदस्माकं तत्त्वविदां विषये न ॥ २७ ॥  
  
यथेदं त्रिजगद्ब्रह्म यथेति विविधात्मकम् ।  
अत्रेमं राजपुत्र त्वं वर्ण्यमानं क्रमं शृणु ॥ २८ ॥  
  
हे राजपुत्र राम यथा इदं त्रिजगद्ब्रह्मैव तथा वर्ण्यमानमध्यारोपादिक्रमं   
शृण्वित्यर्थः ॥ २८ ॥  
  
अस्ति चिन्मात्रममलमनन्ताकाशरूपि यत् ।  
सर्वदा सर्वरूपात्म न जगन्न च दृश्यता ॥ २९ ॥  
  
तत्राधिष्ठानमादौ निर्दिशति - अस्तीति ॥ २९ ॥  
  
सर्ववित्त्वात्तु तेनेदं मनस्त्वं चेतितं स्वतः ।  
रूपमत्यजता शुद्धं बुद्धमाधिविवर्जितम् ॥ ३० ॥  
  
तेनेदं मनस्त्वं प्रथमं चेतितमध्यारोपितम् । तेन चाधिष्ठानस्य   
नान्यभाभाव इत्याह - रूपमिति ॥ ३० ॥  
  
मनसा कल्पितं तेन यद्वै सरणमात्मनः ।  
तदेतत्प्राणपवनं विद्धि वेद्यविदां धर ॥ ३१ ॥  
  
सरणं सञ्चरणम् ॥ ३१ ॥  
  
प्राणतैषा यथा तेन कल्पितेवानुभूयते ।  
तथैवेन्द्रियदेहादि दिक्कालकलनादि च ॥ ३२ ॥  
  
इति विश्वमिदं विष्वक् चित्तमात्रमखण्डितम् ।  
चित्तं तु चित्परं ब्रह्म तस्माद्ब्रह्मेदमाततम् ॥ ३३ ॥  
  
अनाकारमनाद्यन्तमनाभासमनामयम् ।  
शान्तं चिन्मात्रसन्मात्रं ब्रह्मैवेदं जगद्वपुः ॥ ३४ ॥  
  
सर्वशक्ति परं ब्रह्म मनःशक्त्या यथा स्थितम् ।  
यत्र तत्र तथा रूपं स्वमेवानुभवत्यलम् ॥ ३५ ॥  
  
यतः सर्वशक्ति अतः प्राथमिक्या मनःशक्त्या यथा स्थितं पूर्वसिद्धमेवेति यत्र   
तत्र जागरे स्वप्ने वा स्वमेव तथा स्वरूपं जगद्भूतमनुभवति ॥ ३५ ॥  
  
सङ्कल्पात्म मनो ब्रह्म सङ्कल्पयति यद्यथा ।  
तत्तथैवानुभवति सिद्धमाबालमीदृशम् ॥ ३६ ॥  
  
सङ्कल्पात्मकं मन एव कार्यब्रह्म तद्यथा भूरादिलोकानन्यच्च सङ्कल्पयति   
तथैवानुभवति । इदं चाबालं बालानभिव्याप्य ईदृशं सिद्धम् ॥ ३६ ॥  
  
प्राणीकृतः स्वयमयं ननु चेतसात्मा देहीकृतस्त्रिभुवनीकृत एव नाद्यः   
।  
देहीकृतः खवपुरेव गिरीकृतश्च स्वप्नेषु कल्पितपुरीष्वनुभूतमेतत् ॥ ३७ ॥  
  
ननु हे राम खवपुरेव चेतनात्मा आद्यो ना पुरुषः प्रथमं प्राणी प्राणवान्   
चेतसैव कृतस्तथा देहीकृतस्तथा त्रिभुवनीकृत एव । एतत्सर्वं कल्पितपुरीषु   
स्वस्वदेहेषु सर्वैरपि स्वप्नेष्वनुभूतं तदेव निदर्शनीकार्यमित्यर्थः ॥ ३७ ॥  
  
इत्यार्षे श्रीवा० वा० दे० मो० नि० उ० अवि० वि० चित्तसर्वात्मकताप्रतिपादनं   
नामाष्टत्रिंशदधिकशततमः सर्गः ॥ १३८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
चित्तसर्वात्मकताप्रतिपादनं नामाष्टत्रिंशदधिकशततमः सर्गः ॥ १३८ ॥  
  
  