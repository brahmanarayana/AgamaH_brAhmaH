+++
title = "०१८"

+++
अष्टादशः सर्गः १८   
  
श्रीवसिष्ठ उवाच ।  
  
मरणं सर्वनाशात्म न कदाचन विद्यते ।  
स्वसङ्कल्पान्तरस्थैर्यन्न् मृतिरित्यभिधीयते ॥ १ ॥  
  
उह्यमानान्यनन्तानि पवनैः सर्वतोम्बरे ।  
मृतजीवमनःस्थानि वर्ण्यन्तेऽत्र जगन्ति हि ॥   
  
देहोऽस्त्यहन्त्वकणिकान्तरशेषदृश्यसंवित्परीत इति बुद्धिदृशैव दृष्टम् इति   
यदुक्तं तत्र कथमस्ति कीदृशी सा बुद्धिदृगिति तदुभयं   
मृतजीववासनामयानन्तजगद्व्युत्पादनेन समर्थयितुं भूमिकां रचयति -   
मरणमिति । मनोबुद्ध्यहङ्कारादिसर्वनाशात्मकं मरणमिति पामरा मन्यन्ते ।   
तथा तु कदाचिदपि न विद्यते । कृतहानादिदोषप्रसङ्गात् । किन्तु   
मनुष्यादिशरीरात्मभावभोजकप्रारब्धक्षये तदनुरूपसङ्कल्पतिरोभावे   
देवादिशरीराहम्भावादिभोजककर्मोद्भवे तदनुरूपस्वसङ्कल्पान्तरस्य   
तद्भोजकादृष्टक्षयपर्यन्तं स्थैर्यं पूर्वभावविस्मृतिमपेक्ष्य   
मृतिरित्यभिधीयत इत्यर्थः ॥ १ ॥  
  
पश्येमे पुर उह्यन्त इव मन्दरमेरवः ।  
अरूढा अपि दिग्वातैः सरिद्बिम्बितशैलवत् ॥ २ ॥  
  
अस्त्वेवं किं ततस्तत्राह - पश्येति । एवं च तत्तज्जीवसङ्कल्पकल्पितजगत्स्था   
मन्दरमेरुप्रभृतयो दिक्षुवातैः सर्वत्र उह्यन्ते प्रवाह्यन्त इव मया दृश्यन्ते   
त्वमपि पश्येत्यर्थः ॥ २ ॥  
  
उपर्युपर्यन्तरतः कदलीदलपीठवत् ।  
श्लिष्टाश्लिष्टस्वरूपाः खे मिथः संसृतयः स्थिताः ॥ ३ ॥  
  
उपर्युपरि बहिर्बहिः यावतां जीवानां भोजकादृष्टसाम्यन्न् तावतां श्लिष्टा   
एकीभावेन मिलिताः । अन्येषामश्लिष्टस्वरूपाः ॥ ३ ॥  
  
श्रीराम उवाच ।  
  
पश्य मे पुर उह्यन्त इति वाक्यार्थमक्षतम् ।  
न किञ्चिदवगच्छामि यथावन्मुनिनायक ॥ ४ ॥  
  
उक्तमर्थमसम्भावयन् रामः पृच्छति - पश्येति । यथावत्कथयेति शेषः ॥ ४   
॥  
  
श्रीवसिष्ठ उवाच ।  
  
प्राणस्याभ्यन्तरे चित्तं चित्तस्याभ्यन्तरे जगत् ।  
विद्यते विविधाकारं बीजस्यान्तरिव द्रुमः ॥ ५ ॥  
  
मृतानां पुरुषाणां प्राणास्तावन्नभस्युत्क्रामन्तीति लोकवेदप्रसिद्धम् । तद्यदि   
प्राणाः सन्ति तर्हि प्राणस्याभ्यन्तरे चित्तं चित्तस्याभ्यन्तरे जगदपि विद्यते इति   
सम्भावयेत्यर्थः ॥ ५ ॥  
  
मृते पुंसि नभोवातैर्मिलन्ति प्राणवायवः ।  
सरिज्जलैरिवाम्भोधिजलान्यात्मद्रुतानि हि ॥ ६ ॥  
  
सन्तु नाम तथापि दिग्वातैः कथं प्रवाह्यन्ते तत्राह - मृते इति । पुंसि मृते   
सति तत उत्क्रान्ताः प्राणवायवो बाह्यनभसि पूर्णैर्वातैः सह मिलन्ति ।   
यतस्तान्यप्यात्मनि द्रुतानि द्रवस्वभावानि । अतः समस्वभावानां मेलने एकतैव   
भवतीत्यर्थः ॥ ६ ॥  
  
इतश्चेतश्च यान्तीव तेषामन्तर्जगन्त्यलम् ।  
व्योमवातविनुन्नानां सङ्कल्पैकात्मकान्यपि ॥ ७ ॥  
  
अतो व्योमवातैर्विशेषेण नुन्नानामाकृष्टानां तेषां प्राणानामन्तर्गतानि   
जगन्त्यपि इतश्चेतश्च यान्तीवेत्युह्यन्त इवेत्युक्तिरित्यर्थः ॥ ७ ॥  
  
सप्राणवातैः पवनैः स्फुरत्सङ्कल्पगर्भितैः ।  
सर्वा एव दिशः पूर्णाः पश्यामीमाः समन्ततः ॥ ८ ॥  
  
अत्रैते पश्य पश्यामि सङ्कल्पजगताङ्गणे ।  
बुद्धिदृष्ट्या समुह्यन्ते पुरो मन्दरमेरवः ॥ ९ ॥  
  
अहं पश्यामि त्वमपि बुद्धिदृष्ट्या पश्य ॥ ९ ॥  
  
खवातेऽन्तर्मृतप्राणाः प्राणानामन्तरे मनः ।  
मनसोऽन्तर्जगद्विद्धि तिले तैलमिव स्थितम् ॥ १० ॥  
  
खे विद्यमाने वातेऽन्तर्मृतानां प्राणाः ॥ १० ॥  
  
खवातैः खसमाः प्राणा यथोह्यन्ते मनोमयाः ।  
उह्यन्ते वै तथैतानि तदङ्गानि जगन्त्यपि ॥ ११ ॥  
  
ननु गुरूणि जगन्ति कथं वातैरुह्यन्ते तत्राह - खवातैरिति । तथा प्राणवदेव   
तदङ्गानि जगन्त्यपि खसमानि लघूनीत्युह्यन्त इत्यर्थः ॥ ११ ॥  
  
सभूतान्यम्बरोर्व्यादिवृन्दानि त्रिजगन्त्यपि ।  
उह्यन्ते चाप्यरूढानि पुरः सर्वत्र गन्धवत् ॥ १२ ॥  
  
सभूतानि चतुर्विधप्राणिसहितानि । अरूढानि अदृढानि । अप्रतिष्ठितानीति यावत् ॥ १२ ॥  
  
तानि बुद्ध्यैव दृश्यन्ते न दृष्ट्या रघुनन्दन ।  
पुरः सङ्कल्परूपाणि स्वस्वप्नपुरपूरवत् ॥ १३ ॥  
  
दृष्ट्या चक्षुरादिना स्वीयस्वप्नदृष्टपुरवत्तादृशपूरवद्वा   
तादृशपुरान्तर्गतनदीपूरवद्वा ॥ १३ ॥  
  
सर्वत्र सर्वदा सन्ति सुसूक्ष्माण्येव खादपि ।  
कल्पनामात्रसारत्वान्न चोह्यन्ते मनागपि ॥ १४ ॥  
  
उह्यन्त इवेति [पश्येमे पुर उह्यन्त इव   
इत्येतत्सर्गगतद्वितीयश्लोकोक्तमित्यनुसन्धेयम् ।] यदुक्तं तत्र   
इवकारार्थसमर्थनायाह - कल्पनामात्रसारत्वादिति ॥ १४ ॥  
  
तान्येव दृढभावत्वात्स्वेषु लोकेषु तेष्वलम् ।  
सत्यान्येव चिदंशस्य सर्वगत्वाद्भवानिव ॥ १५ ॥  
  
यद्यपि तानि कल्पनामात्रत्वान्न सन्त्येवेति नोह्यन्ते तथापि तान्येव तेषु   
तत्तज्जीवभोग्येषु स्वेषु स्वर्गनरकभूम्यादिलोकेषु तेषां   
दृढभावत्वात्सुखदुःखभोगार्थक्रियासमर्थतया सत्यान्येव   
तत्सत्यतासम्पादकस्याधिष्ठानचिदंशस्य सर्वगत्वात् । यथा भवानस्मद्दृष्ट्या   
श्रवणधारणाद्यर्थक्रियासमर्थः पुरोवर्ती सत्यस्तद्वदेवेत्यर्थः ॥ १५ ॥  
  
प्रतिबिम्बं पुराणीव पुरःप्राणसरिद्रये ।  
अरूढान्यपि चोह्यन्ते रूढान्यपि च नैव च ॥ १६ ॥  
  
अरूढानि वासनामात्रत्वादनाविर्भूतानि रूढान्याविर्भूतानि चेत्थमुह्यन्ते नैव   
चोह्यन्ते ॥ १६ ॥  
  
सौरभाणि समुह्यन्ते वाताङ्गस्थानि राघव ।  
जगन्ति प्राणसंस्थानि व्योमात्मकमयानि तु ॥ १७ ॥  
  
सौक्ष्म्ये वहने च सौरभसाम्यं प्रागुक्तमित्याह - सौरभाणीति ॥ १७ ॥  
  
कुम्भे देशान्तरं नीते यथान्तर्व्योम्नि नान्यता ।   
स्पन्दनादिमये चित्ते तथैव त्रिजगद्भ्रमे ॥ १८ ॥  
  
अत एव त्रिजगद्भ्रमात्मना चित्तस्य स्पन्दभेदयोरपि नात्मनस्तावित्याह - कुम्भे   
इति । तथैवात्मनि नान्यतेति शेषः ॥ १८ ॥  
  
इत्थं न सज्जगद्भ्रान्तिरसत्यैवोदितेव ते ।  
न विनश्यति नोदेति केवलं ब्रह्मरूपिणी ॥ १९ ॥  
  
यथा मृतानां जगत्सङ्कल्पमात्रत्वादसदित्थन्ते तवापि जगदसत् । भ्रान्तिरेव   
केवलमुदितेव । सा भ्रान्तिरपि परमार्थतो न विनश्यति नोदेतीति तत्त्वदृष्ट्या   
ब्रह्मरूपिण्येवेत्यर्थः ॥ १९ ॥  
  
यदि वाप्युदिते वातैस्तत्तदस्या न लक्ष्यते ।  
तदन्तःसंस्थितैः स्पन्दो नावि कोशगतैरिव ॥२० ॥  
  
ननु यदि व्यवहारदृशा जगत्तद्भ्रान्ती वाय्वन्तःप्रवहमाने उदिते तर्हि वयं   
पृथिवीं निश्चलतया कथं पश्यामस्तत्राह - यदि वेति । नोदिते एव । यदि वा उदिते   
इति पक्षस्तथापि वातैः कृतं तत्तद्भ्रमणपरिवर्तनादिकमस्याः   
पृथिव्यास्तदन्तःसंस्थितैरस्माभिर्न लक्ष्यते । यथा नावि जायमानः   
स्पन्दस्तदन्तःकोशगतैर्नरैर्न लक्ष्यते तद्वदित्यर्थः ॥ २० ॥  
  
यथा स्पन्दोऽङ्गलग्नायां नाब्यन्तःसंस्थितैरपि ।  
न लक्ष्यते यथा पृथ्व्यां [यद्यपि तथा ब्रह्मंस्तत्संस्थैः इति पाठो   
दृश्यते तथापि ब्रह्मन्निति सम्बोधनस्य रामं प्रत्ययोग्यत्वान्न   
सध्रीचीनः ।] तत्संस्थैस्तन्मयैरपि ॥ २१ ॥  
  
तदेव स्पष्टमाह - यथेति । यथा नावि अन्तः संस्थितैरपिशब्दात्तन्मयैरपि   
कीलाद्यैर्नौस्पन्दो न लक्ष्यते तद्वत्पृथिवीसंस्थैः   
पार्थिवदेहादिमयैरप्यस्माभिरित्यर्थः ॥ २१ ॥  
  
यथा योजनविस्तीर्णं लघौ सद्मानुभूयते ।  
यत्तस्य पादपस्तम्भे परमाणौ यथा जगत् ॥ २२ ॥  
  
इत्थं पश्येमे पुर उह्यन्त इव मन्दरमेरवः इति स्वोक्तिं रामायोपपाद्य   
उपर्युपर्यन्तरन्तःकदलीदलपीठवदित्युक्तावप्यल्पे बृहतः समावेशं प्रथमं   
बृहतोऽल्पत्वकल्पनया दर्शयति - यथेति । यथा योजनविस्तीर्णमपि सद्म लघौ   
पादपस्तम्भे चित्रनिर्व्यूहरचनादिना रचयुतिं यत्तस्य यतमानस्य शिल्पिनो बुद्ध्या   
अल्पत्वकल्पनया तत्रानुभूयते तथा अन्तरन्तःसूक्ष्मतमेऽपि परमाणौ   
जगद्बुद्धिकल्पनयाऽनुभूयत इत्यर्थः ॥ २२ ॥  
  
वस्त्वल्पमप्यतिबृहल्लघुसत्त्वो हि मन्यते ।  
मूषिकाः स्वाञ्जलिद्रव्यन्न् नवपङ्कमिवार्भकाः ॥ २३ ॥  
  
परमाण्वादेर्बृहत्तमत्वकल्पया न वा तत्र बृहतो जगतः समावेशोऽनुभवितव्य   
इत्याशयेनाह - वस्त्विति । तद्यथा रत्नकोशागारे प्रविष्टा अस्वा   
धनसम्बन्धशून्या मूषिका न रत्नानि बहु मन्यन्ते किन्त्वञ्जलिमात्रमितमपि   
धान्यद्रव्यमेव तत्र दैवाल्लब्धं बहु मन्यन्ते यथा वा अर्भका बहुमूल्यान्यपि   
स्वाभरणानि नित्यमनुभूयमानानि न बहु मन्यन्ते किन्तु नवमपूर्वं   
मृगपक्ष्याकारं वर्णकादिपरिष्कृतं पङ्कं मृत्पिण्डमेव क्रीडनाय बहु   
मन्यन्ते येन तद्दानेन वञ्चिताः स्वाभरणान्यपि विनिमयेन प्रयच्छन्तीत्यर्थः ॥ २३   
॥  
  
असत्येव स्वरूपेऽस्मिञ्जगदाख्ये विदो भ्रमे ।  
लोकान्तराधर्ममयी [अत्राधर्मपदमुपलक्षणं धर्मस्येत्यपीति   
धर्माधर्मफलानीति व्याख्यातम् ।] सा बृहङ्गस्य भावना ॥ २४ ॥  
  
किं च वास्तवोऽल्पे बृहतः समावेशो न सम्भवतु नाम भ्रान्त्या तु   
सम्भवत्येवेत्याशयेनाह - असत्येवेति । विदः अज्ञानावृतचितो जगदाख्ये भ्रमे   
असत्येवार्थे केवलं जीवतोऽयं लोको मृतस्य लोकान्तराणि तत्र च   
धर्माधर्मफलानीत्यादिमयी बृहङ्गस्य बृंहणं गच्छतश्चित्तस्य सा   
सङ्कल्परूपा भावनैव । न च भावनां वस्त्वन्यथाभावो निरुणद्धीत्यर्थः ।   
बृंहधातोः घञर्थे कविधानमिति भावे कः । ततः अन्येष्वपि दृश्यते इति   
गमेर्डः । बाहुलकान्नुम् ॥ २४ ॥  
  
इदं हेयमुपादेयमिदमित्यन्तरज्ञता ।  
यस्य तस्य भवायास्ति सर्वज्ञस्यापि मूढता ॥ २५ ॥  
  
ननु मूढानामस्त्वन्तरन्तर्जगद्भ्रमभावना सर्वज्ञानां भवदादीनां   
कथमन्तरन्तर्जगदन्तरमस्तीति भ्रान्तिस्तत्राह - इदमिति । सर्वज्ञस्यापि भवाय   
व्यवहारसम्भवाय यावत्प्रारब्धक्षयं लेशतोऽनुवर्तमाना   
मूढताऽस्त्येवेत्यर्थः ॥ २५ ॥  
  
सचेतनो ह्यवयवी चेतत्यवयवान्यथा ।  
स्वान्तरेव ततं जीवस्त्रिजगद्बुध्यते तथा ॥ २६ ॥  
  
अत एव सर्वज्ञस्यापि समष्टिजीवस्य हिरण्यगर्भस्यावयववत्स्वान्तरेव   
त्रिजगद्दर्शनमित्याह - सचेतन इति । अवयवी देहात्मा लौकिकपुरुषः । जीवः   
समष्टिजीवः ॥ २६ ॥  
  
संविदात्मपराकाशमनन्तमजमव्ययम् ।  
व्योम्नोऽवयवरूपाणि तस्येमानि जगन्ति भोः ॥ २७ ॥  
  
मायोपहित ईश्वरस्त्वेवं पश्यतीत्याह - संविदात्मेति । भो इति सम्बोधनेन   
रामस्य तत्स्मार्यते ॥ २७ ॥  
  
सचेतनोऽयःपिण्डोऽन्तः क्षुरसूच्यादिकं यथा ।  
बुद्ध्यते बुद्ध्यते तद्वज्जीवोऽज्ञस्त्रिजगद्भ्रमम् ॥ २८ ॥  
  
ईश्वरः प्रलयकाले कथं स्वान्तर्गतं जगत्पश्यति तत्राह - सचेतन इति चतुर्भिः ।   
अयःपिण्डो यदि सचेतनः स्यात्तर्हि यथा स्वान्तः सूक्ष्मरूपेण स्थितं क्षुरसूच्यादि   
भाविस्वविकारं पश्येत्तद्वदित्यर्थः । जीवः स्वलीनसर्वसंस्कारोपहितः सन् ॥ २८ ॥  
  
अचिच्चिद्वापि मृत्पिण्डः शरावोदञ्चनादिकम् ।  
यथाङ्ग मनुते जीवस्तथाङ्ग मनुते जगत् ॥ २९ ॥  
  
अधिष्ठानसद्रूपप्राधान्येन चित् आरोपितमृदादिरूपप्राधान्यविवक्ष्या अचिद्वा ।   
तात्पर्यं पूर्ववदेव ॥ २९ ॥  
  
चिदचिद्वाङ्कुरो देहे वृक्षत्वं मन्यते यथा ।  
वृक्षशब्दार्थरहितं ब्रह्मेदं त्रिजगत्तथा ॥ ३० ॥  
  
उपहितप्राधान्येन चित् आरोपितमृदादिरूपप्राधान्येनाचिद्वाङ्कुरः । एतांवास्तु   
विशेषः - जीवसंस्कारोपहितरूपेण वृक्षशब्दार्थसहितं बुध्यते   
तदनुपहितेश्वररूपेण तु तद्रहितमनादिसिद्धया विद्यया वा बाधितरूपमिति यावत् ।   
शेषं प्राग्वत् ॥ ३० ॥  
  
चिद्वाचिद्वा यथादर्शो बिम्बितं वाप्यबिम्बितम् ।  
नगरं वेत्ति नो वापि तथा ब्रह्म जगत्त्रयम् ॥ ३१ ॥  
  
परिणामदृशा जीवेश्वरयोः सर्गासर्गकाले जगद्दर्शने दृष्टान्तमुक्त्वा   
विवर्तदृशाप्याह - चिद्वेति । जीवेश्वरोपाध्युपहितदृशा वेत्ति   
अनुपहितशुद्धदृशा तु नो वेत्ति । यत्र नान्यत्पश्यति इत्यादिश्रुतेरिति भावः ॥ ३१ ॥  
  
देशकालक्रियाद्रव्यमात्रमेव जगत्त्रयम् ।  
अहन्त्वजगतोस्तेन भेदो नास्त्येतदात्मनोः ॥ ३२ ॥  
  
एवं रामप्रश्नान्समाधाय प्रासङ्गिकं च सर्वं समाप्य नाहन्त्वजगती भिन्ने   
पवनस्पन्दने यथा । इति प्राक्प्रस्तुतार्थन्न् प्रकारान्तरेण समर्थयितुमनुसन्धत्ते   
- देशेति । अहन्त्वमपि   
देशकालक्रियाद्रव्यतादात्म्यसंसर्गाभिमानात्मकत्वात्तद्रूपमेवेत्ये##-  
  
कल्पितेनोपमानेन यदेतदुपदिश्यते ।  
तत्रोपमैकदेशेन उपमेयसधर्मता ॥ ३३ ॥  
  
एतदनुभावयितुमेव श्रुत्या मया च मृल्लोहपिण्डादिदृष्टान्ता अचेतना अपि   
चेतनत्वमारोप्यैकदेशसाम्येनोपन्यस्ता इत्याह - कल्पितेनेति ॥ ३३ ॥  
  
यदिदं दृश्यते किञ्चिज्जगत्स्थावरजङ्गमम् ।  
अमुञ्चतः पराणुत्वं जीवस्यैतत्स्मृतं वपुः ॥ ३४ ॥  
  
वास्तवब्रह्मभावलक्षणं परमणुत्वं सौक्ष्म्यममुञ्चत एव विवर्तरूपं   
स्थूलं जगद्रूपमित्यर्थः ॥ ३४ ॥  
  
सर्वसंवेदनत्यागे शुद्धसंस्पन्ददे पदे ।  
न मनागपि भेदोऽस्ति निःसङ्गोपलकोशवत् ॥ ३५ ॥  
  
अत एवाधिष्ठानदृष्ट्या सर्वविवर्तसंवेदनबाधे निष्प्रत्यूहं सर्वतः   
शुद्धात्मप्रसरप्रदे पूर्णपदे न मनागपि जीवजगद्भेदोऽस्तीत्याह - सर्वेति ॥ ३५ ॥  
  
यो यो नाम विकल्पांशो यत्र यत्र यथा यथा ।  
यदा यदा येन येन दीयते स तथैव चित् ॥ ३६ ॥  
  
अबाधे तु सदा सर्वत्र सर्वविकल्पात्मनैव चिद्विवर्तत इत्याह - यो य इति । दीयते   
मूढेनेति शेषः । चित् तथैव तद्विकल्पानुसारेणैव सविवर्ता भवतीत्यर्थः ॥ ३६ ॥  
  
अचित्त्वान्नास्ति मनसि सङ्कल्पः ख इवाङ्कुरः ।  
चित्त्वात्तु चेतसो विद्धि चितिरेवेह कल्पनम् ॥ ३७ ॥  
  
मनसोऽपि चिदनुप्रवेशादेव विचित्रसङ्कल्पसामर्थ्यं न स्वत इति चित एव   
सर्वविवर्तस्वातन्त्र्यमित्याह - अचित्त्वादिति ॥ ३७ ॥  
  
या योदेति विकल्पश्रीरप्रबुद्धाशयं प्रति ।  
सर्वगत्वादनन्तत्वाच्चिद्व्योम्नः सा न सन्मयी ॥ ३८ ॥  
  
यथोदेति विकल्पश्रीः प्रबुद्धे नोदितैव सा ।  
सर्वगत्वादनन्तत्वाच्चिद्व्योम्नः सा न सन्मयी ॥ ३९ ॥  
  
एवमप्रबुद्धे उदितापि प्रबुद्धे तत्त्वे नोदितैव   
अनन्तत्वात्कालवस्तुकृतपरिच्छेदशून्यत्वाच्च ॥ ३९ ॥  
  
सर्वसङ्कल्पकलना सत्येत्याबालमक्षतम् ।  
स्वप्नादावनुभूतोन्तरर्थः केनापि लभ्यते ॥ ४० ॥  
  
यद्यसन्मयी तर्हि कथमाबालगोपालं सत्येव भाति तत्राह - सर्वेति । न   
जाग्रत्सङ्कल्पकलनैव सत्येति भाति किन्तु स्वप्नादिसाधारण्येन सर्वापि । न च   
स्वप्नभ्रान्त्यादावुपलब्धो गजरजतादिरर्थः केनापि लभ्यते इति काक्वा योज्यम् ॥ ४० ॥  
  
सङ्कल्पो वासना जीवस्त्रयोऽर्था लिखिताश्चिता ।  
सोनुभूतोऽप्यसत्यः स्यादसत्त्वस्यैव नो सतः ॥ ४१ ॥  
  
ननु सत्यः संसारः कथमसत्यः स्यात्तत्राह - सङ्कल्प इति । जाग्रत्स्वप्नौ   
सङ्कल्पः सुषुप्तिस्तु वासनामात्रं तदुभयप्रतिबिम्बितचिद्रूपस्तदुभयभोक्ता   
जीवश्चेति त्रयः पदार्थाः सत्यकूटस्थचिता स्वात्मनि चित्रवल्लिखिताः सोऽयं   
चित्रसंसारकल्पः संसारोऽधिष्ठानसत्तया सत्य इत्यनुभूतोऽप्यसत्यस्य   
जीवस्यैवेत्यसत्यः स्यान्न त्वधिष्ठानसतः । तेन तदसंस्पर्शादित्यर्थः । यथा   
चित्रप्रतिबिम्बस्वप्नाश्वाश्चित्रप्रतिबिम्बस्वप्नपुरुषाणामसत्यानामेव वाहनं न   
सत्यपुरुषस्य तद्वदिति भावः ॥ ४१ ॥  
  
असत्यताभिधं सत्यन्न् मुक्त एव भवेच्छिवः ।  
सातिवाहिकदेहैकपरिक्षयविकासवान् ॥ ४२ ॥  
  
ब्रह्म वा इदमग्र आसीत् इत्यादिश्रुतेरस्तु वा सत्यस्यैव स्वाबोधात्संसारस्तथापि   
तन्नित्यमुक्तमेव । यथा हि तत्सत्यं ब्रह्म प्राक्तत्त्वबोधात्स्वसत्यतां जगति   
सङ्क्रामयत्तत्सत्यताभिधं स्वयं भवति । तथा तत्त्वबोधोत्तरं बाधिताज्जगतः   
स्वसत्तां स्वात्मन्युपसंहरत्तदसत्यताभिधमपि भवति । न हि   
प्रपञ्चस्याधिष्ठानमात्रपरिशेषादन्या असत्यता काचित्सुवचा । यत   
आतिवाहिकदेहसहितस्यैकस्य स्वाज्ञानस्य परिक्षयेऽपि पूर्णतालक्षणविकासवान्मुक्तः   
प्रत्यगात्मैव शिवो भवेदित्यर्थः ॥ ४२ ॥  
  
जगन्ति वातैरुह्यन्ते व्योम्नि शाल्मलितूलवत् ।  
नोह्यन्ते चोपलानीव न च सन्त्येव कल्पनात् ॥ ४३ ॥  
  
अत एवाज्ञानदृष्ट्यैव जगन्त्युह्यन्ते न तत्त्वदृशेत्युक्तमित्युपसंहरति -   
जगन्तीति ॥ ४३ ॥  
  
इत्यस्मिन्नखिलपदार्थसार्थकोशे व्योमन्यप्यतिवितते जगन्ति सन्ति ।  
अन्योन्यं परिमिलितानि कानिचिच्च नान्योन्यं परिमिलितानि कानिनिच्च ॥ ४४ ॥  
  
इति वर्णितरीत्या अस्मिन्नखिलपदार्थसमूहानां कोशभूते अज्ञाते   
प्रतीचिपरमार्थतोऽतिवितते व्योमनि शून्याकाशकल्पेऽप्यविद्यया अनन्तानि जगन्ति सन्ति ।   
तानि च कतिपयानां जीवानां भोजकादृष्टसाम्ये जागरे ब्रह्माण्डैक्ये च अन्योन्यं   
परिमिलितानि । तद्वैषम्ये तु ब्रह्माण्डभेदे स्वप्ने च नान्योन्यं परिमिलितानीत्यर्थः ॥   
४४ ॥  
  
सर्वत्वात्परमचितेरनन्तरूपाण्यारम्भप्रचुरदिगन्तसम्भृतानि ।  
लोलाम्बूदरपुरबिम्बभङ्गुराणि स्वान्तःस्थाविरलमहापुरोपमानि ॥ ४५ ॥  
  
तान्येव विशिनष्टि - सर्वत्वादित्यादित्रिभिः । परमचितेर्ब्रह्मणः   
सर्वत्वात्सर्वशक्तित्वादियत्तासङ्कोचकाभावाद्गुणतो वस्तुतः   
क्रियाजात्यादितश्चानन्तरूपाणि बहुविधकार्यारम्भप्रचुरैर्दिगन्तसंस्थितजनैः   
सम्भृतानि । लोले अम्बूदरे प्रतिबिम्बितं पुरबिम्बमिव भङ्गुराणि । अत एव   
स्वान्तःस्थान्यविरलानि सर्वसम्भारसम्भृतानि यानि देवगन्धर्वादिमहापुराणि   
तान्येव उपमा येषां तानि ॥ ४५ ॥  
  
सस्थैर्याण्यपि सततं क्षणक्षया।इन् व्यक्ताक्षाण्यपि सततं निमीलितानि ।  
सालोकान्यपि परितस्तमोवृतानि चिद्रूपार्णवलहरीविवर्तनानि ॥ ४६ ॥  
  
अनुवृत्तवस्त्वात्मना सस्थैर्याण्यपि व्यावृत्तभावविकारैः क्षणक्षयाणि । एवं   
जागरे व्यक्ताक्षाण्यपि तत्त्वतो व्यक्त्यभावान्निमीलितानि । आत्मज्योतिषा सालोकान्यपि   
तस्याज्ञानतमोवृतत्वात्तमोवृतानि ॥ ४६ ॥  
  
पृथक्स्थितानि व्यतिमिश्रितानि जलानि चैवाम्बुनुधौ नदीनाम् ।  
तारार्कचन्द्रग्रहमण्डलानां समोदितानां नभसीव भासः ॥ ४७ ॥  
  
पृथक्स्थितानां व्यतिमिश्रितत्वे व्यतिमिश्रितानां पृथक्स्थितत्वे च   
क्रमाद्दृष्टान्तद्वयमाह - पृथगिति । नदीपात्रे पृथक्स्थितान्यप्यम्बुनिधौ   
व्यतिमिश्रितानि । नभसि समकालमुदितानां तारादीनां भासस्तु इयमस्य भा इति   
विवेक्तुमशक्यत्वाद्व्यतिमिश्रिता अपि एकचलने अपरचलनाभावात् पृथक्स्थितास्तानीव   
ता इव च ॥ ४७ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे उ० वि०   
जगज्जालकोशसाधर्म्ययोगोपदेशो नामाष्टादशः सर्गः ॥ १८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
जगज्जालकोशसाधर्म्ययोगोपदेशो नामाष्टादशः सर्गः ॥ १८ ॥  
  
  