+++
title = "१८२"

+++
द्व्यशीत्यधिकशततमः सर्गः १८२  
  
वृद्धतापस उवाच ।  
  
तस्मिन्नेव कदम्बेऽस्मिन्वर्षाणि स्वेच्छया दश ।  
स्थित्वा गौरी जगामाथ हरवामार्धमन्दिरम् ॥ १ ॥  
  
कदम्बतापसेनात्र तद्भ्रातृणां समागमः ।  
गृहेषु वरशापानां हेतुसिद्धिश्च वर्ण्यते ॥   
  
तस्मिन्वर्णितगुणे अस्मिन्नेव मदास्पदे कदम्बे ॥ १ ॥  
  
तत्स्पर्शामृतसिक्तोऽयं कदम्बतरुपुत्रकः ।  
उत्सङ्ग इव चासीनो न यात्येव पुराणताम् ॥ २ ॥  
  
उत्सङ्गे आसीनो बाल इव पुराणतां जरां न यात्येव ॥ २ ॥  
  
ततो गौर्यां प्रयतायां तद्वनं तादृशं महत् ।  
सामान्यवनतां यातं जनवृन्दोपजीवितम् ॥ ३ ॥  
  
जनवृन्दैस्तृणकाष्ठफलपुष्पाद्युपहारेणोपजीवितं सत् इतरवन साधारणतां   
यातम् ॥ ३ ॥  
  
मालवो नाम देशोऽस्ति तत्राहं पृथिवीपतिः ।  
कदाचित्त्यक्तराज्यश्रीर्मुनीनामाश्रमान्भ्रमन् ॥ ४ ॥  
  
इदानीं मुनिः स्ववृत्तान्तमाह - मालव इत्यादिना ॥ ४ ॥  
  
इमं देशमनुप्राप्त इह चाश्नमवासिभिः ।  
पूजितोऽस्य कदम्बस्य ध्याननिष्ठस्तले स्थितः ॥ ५ ॥  
  
केनचित्त्वथ कालेन भ्रातृभिः सप्तभिः सह ।  
भवानभ्यागतः पूर्वं तपोर्थमिममाश्रमम् ॥ ६ ॥  
  
तपस्विनोऽष्टाविह ते तथा नाम तदाऽवसन् ।  
यथा तपस्विनोऽन्ये ते तेषां मान्यास्तपस्विनः ॥ ७ ॥  
  
अष्टौ ते तपस्विनस्तदा तथा तेन प्रकारेण तपस्विनो भूत्वा अवसन् । यथा अन्ये ये   
तपस्विनः तेषामपि मान्याः पूज्यास्तेऽभवन्नित्यर्थः ॥ ७ ॥  
  
कालेनानन्तरमसावेकः श्रीपर्वतं गतः ।  
स्वामिनं कार्तिकेयं च द्वितीयस्तपसे गतः ॥ ८ ॥  
  
अनन्तरं केनचित्कालेन तेषां मध्ये असौ त्वमेकः श्रीपर्वतं गतः । एवं   
त्रयोऽन्येपि ॥ ८ ॥  
  
वाराणसीं तृतीयस्तु चतुर्थोऽगाद्धिमाचलम् ।  
इहैव ते परे धीराश्चत्वारोऽन्ये परं [परमत्यन्तमतपन्   
तपश्चक्रुरित्यर्थः । अडभाव आर्षः ।] तपन् ॥ ९ ॥  
  
सर्वेषामेव चैतेषां प्रत्येकं त्वेतदीप्सितम् ।  
यथा समस्तद्वीपाया भुवोऽस्याः स्यां महीपतिः ॥ १० ॥  
  
अथ सम्पादितं तेषां सर्वेषामेतदीप्सितम् ।  
तपस्तुष्टाभिरिष्टाभिर्देवताभिर्वरैर्वरैः ॥ ११ ॥  
  
वरैः श्रेष्ठैर्वरैः ॥ ११ ॥  
  
तपतस्ते ततो याता भ्रातरः सदनं निजम् ।  
भूमौ धर्मयुगं भुक्त्वा वेधा ब्रह्मपुरीमिव ॥ १२ ॥  
  
ते तपतस्तपस्येव तिष्ठतः । षष्ठी चानादरे इति भावलक्षणे षष्ठी ।   
धर्मप्रधानं कृतयुगं भूमौ भुक्त्वा अनुभूय तदन्ते वेधाश्चतुर्मुखो   
ब्रह्मपुरीं ब्रह्मलोकमिव ॥ १२ ॥  
  
तैर्भवद्भ्रातृभिर्भव्य वरदानविधौ तदा ।  
इदं वरोद्यता यत्नात्प्रार्थिताः स्वेष्टदेवताः ॥ १३ ॥  
  
हे भव्य इदं वक्ष्यमाणं वरं प्रार्थिताः ॥ १३ ॥  
  
देव्यस्माकमिमे सर्वे सप्तद्वीपेश्व्रस्थितौ ।  
सत्याः प्रकृतयः सन्तु सर्व आश्रमवासिनः ॥ १४ ॥  
  
सप्तद्वीपेश्वरेति भावप्रधानो निर्देशः । प्रकृतयः प्रजाभूताः सर्वे जनाः   
सत्याः परित्यक्तानृताः सन्तु । तथा सर्वेऽपि सप्तद्वीपवासिनः स्वस्वाश्रमधर्मेण   
सन्तु । इदं च वर्णधर्मप्रार्थनाया अप्युपलक्षणम् ॥ १४ ॥  
  
तमिष्टदेवतासार्थमुररीकृत्य सादरम् ।  
तेषामस्त्वेवमित्युक्त्वा जगामान्तर्द्धिमीश्वरी ॥ १५ ॥  
  
सा इष्टदेवता तं तत्तत्प्रार्थितमर्थमुररीकृत्य अङ्गीकृत्य ॥ १५ ॥  
  
ते ततः सदनं यातास्तेषामाश्रमवासिनः ।  
सर्व एव गताः पश्चादेक एवास्मि नो गतः ॥ १६ ॥  
  
एक एवाहं नो गतः ॥ १६ ॥  
  
अहं केवलमेकान्ते ध्यानैकगतमानसः ।  
वागीश्वरीकदम्बस्य तले तिष्ठामि शैलवत् ॥ १७ ॥  
  
तत्कुतस्तत्राह - अहमिति ॥ १७ ॥  
  
अथ काले वहत्यस्मिन्नृतुसंवत्सरात्मनि ।  
इदं सर्वं वनं छिन्नं जनैः पर्यन्तवासिभिः ॥ १८ ॥  
  
इदं [अयं चासौ कदम्बश्चेति विग्रहः ।] कदम्बमम्लानं जनताः   
पूजयन्त्यलम् ।  
वागीश्वरीगृहमिति मां चैवैकसमाधिगम् ॥ १९ ॥  
  
मां चैव पूजयन्ति ॥ १९ ॥  
  
अथैनं देशमायातौ भवन्तौ दीर्घतापसौ ।  
एतत्तत्कथितं सर्वं ध्यानदृष्टं मयाखिलम् ॥ २० ॥  
  
तस्मादुत्थाय हे साधू गच्छतं गृहमागतौ ।  
तत्र ते भ्रातरः सर्वे सङ्गता दारबन्धुभिः ॥ २१ ॥  
  
इहागतौ युवां गृहं गच्छतम् । ते भ्रातरः पूर्वमेव दारबन्धुभिः सङ्गताः   
॥ २१ ॥  
  
अष्टानां भवतां भव्यं सदने स्वे भविष्यति ।  
महात्मनां ब्रह्मलोके वसूनामिव सङ्गमः ॥ २२ ॥  
  
भवतामष्टानामपि सङ्गमो भविष्यति । वसूनामष्टानाम् । ब्रह्मलोके देवलोके ॥ २२   
॥  
  
इत्युक्ते तेन स मया पृष्टः परमतापसः ।  
सन्देहादिदमाश्चर्यमार्यास्तद्वर्णयाम्यहम् ॥ २३ ॥  
  
हे आर्या इति रामसभासम्बोधनम् ॥ २३ ॥  
  
एकैव सप्तद्वीपास्ति भगवन्भूरियं किल ।  
तुल्यकालं भवन्त्यष्टौ सप्तद्वीपेश्वराः कथम् ॥ २४ ॥  
  
कदम्बतापस उवाच ।  
  
असमञ्जसमेतावदेव नो यावदुच्यते ।  
इदमन्यदसम्बद्धतरं संश्रूयतां मम ॥ २५ ॥  
  
एतावदेवासमञ्जसमस।बद्धमिति नो यावद्यत   
इदमन्यदप्यसम्बद्धतरमत्यन्तमसमञ्जसं मयोच्यते उदाह्रियते तन्मम   
मत्तः श्रूयतामित्यर्थः ॥ २५ ॥  
  
एतेऽष्टौ भ्रातरस्तत्र तापसा देहसङ्क्षये ।  
सप्तद्वीपेश्वराः सर्वे भविष्यन्ति गृहोदरे ॥ २६ ॥  
  
श्लोकद्वयमुत्तरविवक्षया पूर्वोक्तानुवादः ॥ २६ ॥  
  
अष्टौ ह्येते महीपीठेष्वेतेष्वेतेषु सद्मसु ।  
सप्तद्वीपेश्वरा भूपा भविष्यन्तीह मे शृणु ॥ २७ ॥  
  
अस्त्येतेषां किलाष्टानां भार्याष्टकमनिन्दितम् ।  
दिगन्तराणां नियतं ताराष्टकमिवोज्ज्वलम् ॥ २८ ॥  
  
दिगन्तराणां प्राच्यादीनां ताराष्टकमिवेत्यौत्प्रेक्षिकी उपमा ॥ २८ ॥  
  
तद्भार्याष्टकमेतेषु यातेषु तपसे चिरम् ।  
बभूव दुःखितं स्त्रीणां यद्वियोगोऽहिदुःसहः ॥ २९ ॥  
  
यद्यस्माद्धेतोः पतिवियोगः अहिरिव दुःसहः ॥ २९ ॥  
  
दुःखिताः प्रत्यये तेषां चक्रुस्ता दारुणं तपः ।  
शतचान्द्रायणं तासां तुष्टाभूत्तेन पार्वती ॥ ३० ॥  
  
तेषां पतीनां प्रत्यये पुनः पुनः स्मरणे सति ता दुःखिताः सत्यो दारुणं   
तपश्चक्रुः । किनामकं तत्तपस्तदाह - शतचान्द्रायणमिति ॥ ३० ॥  
  
अदृश्योवाच सा तासां वचोऽन्तःपुरमन्दिरे ।  
देवी सपर्यावसरे प्रत्येकं पृथगीश्वरी ॥ ३१ ॥  
  
देव्युवाच ।   
  
भर्त्रर्थमथ चात्मार्थं गृह्यतां बालिके वरः ।  
चिरं क्लिष्टासि तपसा निदाघेनेव मञ्जरी ॥ ३२ ॥  
  
निदाघेन ग्रीष्मेण ॥ ३२ ॥  
  
इत्याकर्ण्य वचो देव्या दत्तपुष्पा चिरण्टिका ।  
स्ववासनानुसारेण कुर्वाणैवेश्वरीस्तवम् ॥ ३३ ॥  
  
दत्तपुष्पा गौरी पादयोः समर्पितपुष्पाञ्जलिश्चिरण्टिका सुवासिनी ॥ ३३ ॥  
  
आनन्दमन्थरोवाच वचनं मृदुभाषिणी ।  
आकाशसंस्थितां देवीं मयूरीवाभ्रमालिकाम् ॥ ३४ ॥  
  
आनन्दमन्थरा गद्गदस्वरा । ज्येष्ठाया नामधेयं वा ॥ ३४ ॥  
  
चिरण्टिकोवाच ।  
  
देवि देवाधिदेवेन यथा ते प्रेम शम्भुना ।  
भर्त्रा मम तथा प्रेम स भर्तास्तु ममामरः ॥ ३५ ॥  
  
अमरो मृत्युरहितोऽस्तु ॥ ३५ ॥  
  
देव्युवाच ।  
  
आसृष्टेर्नियतेर्दार्ढ्यादमरत्वं न लभ्यते ।  
तपोदानैरतोऽन्यं त्वं वरं वरय सुव्रते ॥ ३६ ॥  
  
आसृष्टेरादिसर्गमारभ्य प्रवृत्ताया नियतेरीश्वराज्ञायाः दार्ढ्यात्   
भङ्क्तुमशक्यत्वात् ॥ ३६ ॥  
  
चिरण्टिकोवाच ।  
  
अलभ्यमेतन्मे देवि तन्मद्भर्तुर्गृहान्तरात् ।  
मृतस्य मा विनिर्यातु जीवो बाह्यमपि क्षणात् ॥ ३७ ॥  
  
क्षणादपिशब्दाच्चिरादपि ॥ ३७ ॥  
  
देहपातश्च मे भर्तुर्यदा स्यादात्ममन्दिरे ।  
तदेतदस्त्विति वरो दीयतामम्बिके मम ॥ ३८ ॥  
  
देव्युवाच ।  
  
एवमस्तु सुते त्वं च पत्यौ लोकान्तरास्थिते ।  
भविष्यसि प्रिया भार्या देहान्ते नात्र संशयः ॥ ३९ ॥  
  
मूर्खायास्तस्याः समीचीनवरयाचनाकुशलतां बुद्ध्वा देवी स्वयमेव वरान्तरं   
ददाति - त्वं चेति । लोकान्तरे सप्तद्वीपाधिपत्ये ॥ ३९ ॥  
  
इत्युक्त्वा विररामासौ गौर्या गीर्गगनोदरे ।  
मेघमालाध्वनिरिव निरवद्यसमुद्यता ॥ ४० ॥  
  
निरवद्यं निर्दोषं जगदानन्दाय समुद्यता ॥ ४० ॥  
  
देव्यां गतायां भर्तारस्तासां कालेन केनचित् ।  
ते ककुब्भ्यः समाजग्मुः सर्वे प्राप्तमहावराः ॥ ४१ ॥  
  
ककुब्भ्यो दिग्भ्यः ॥ ४१ ॥  
  
अद्यायमपि संयातु भार्याया निकटं पतिः ।  
भ्रातॄणां बान्धवानां च भवत्वन्योन्यसङ्गमः ॥ ४२ ॥  
  
इदमन्यदथैतेषामसमञ्जसमाकुलम् ।  
शृणु किंवृत्तमाश्चर्यमार्यकार्योपरोधकम् ॥ ४३ ॥  
  
असमञ्जसान्तरमप्युदाहरति - इदमिति । आर्यकार्याणां   
सत्कर्मफलानामुपरोधकम् ॥ ४३ ॥  
  
तप्यतां तप एतेषां पितरौ तौ वधूयुतौ ।  
तीर्थमुन्याश्रमश्रेणीं द्रष्टुं दुःखान्वितौ गतौ ॥ ४४ ॥  
  
वधूभिः स्नुषाभिर्युतौ सहितौ ॥ ४४ ॥  
  
शरीरनैरपेक्ष्येण पुत्राणां हितकाम्यया ।  
गन्तं कलापग्रामं तं यत्नवन्तौ बभूवतुः ॥ ४५ ॥  
  
शरीरपदेन तद्भोग्यसुखं लक्ष्यते तन्नैरपेक्ष्येण । तं प्रसिद्धं   
कलापग्रामाख्यं तीर्थम् ॥ ४५ ॥  
  
तौ प्रयातौ मुनिग्राम मार्गे ददृशतुः सितम् ।  
पुरुषं कपिलं ह्रस्वं भस्माङ्गं चोर्ध्वमूर्धजम् ॥ ४६ ॥  
  
वर्णतः कपिलं ह्रस्वं पुरुषं मार्गे ददृशतुः ॥ ४६ ॥  
  
धूलीलवमनादृत्य तं जरत्पान्थशङ्कया ।  
यदा तौ जग्मतुस्तेन स उवाचान्वितः क्रुधा ॥ ४७ ॥  
  
तावष्टानां मातापितरौ जरत्पान्थः कश्चिदसाविति शङ्कया तं मुनिमनादृत्य   
नमस्कारपूजास्तवनाद्यादरमकृत्वा प्रत्युत गमनत्वरया तदुपरि   
धूलीलवमुद्धूनयन्तौ सन्तौ यदा जग्मतुस्तदा तेनापराधेन क्रुधाऽन्वितः स   
मुनिरुवाच ॥ ४७ ॥  
  
सवधूक महामूर्ख तीर्थार्थी दारसंयुतः ।  
मां दुर्वाससमुल्लङ्घ्य गच्छस्यविहितानतिः ॥ ४८ ॥  
  
किमुवाच तदाह - सवधूकेति । अविहितानतिः अकृतनमस्कारः ॥ ४८ ॥  
  
वधूनां ते सुतानां च गच्छतस्तपसार्जिताः ।  
विपरीता भविष्यन्ति लब्धा अपि महावराः ॥ ४९ ॥  
  
तपसार्जिता वरा विपरीता दुःखफला भविष्यन्ति ॥ ४९ ॥  
  
इत्युक्तवन्तं तं यावत्सदारोऽथ वधूयुतः ।  
सन्मानं कुरुते तावन्मुनिरन्तर्धिमाययौ ॥ ५० ॥  
  
अथ तौ पितरौ तेषां सवधूकौ सुदुःखितौ ।  
कृशीभूतौ दीनमुखौ निराशौ गृहमागतौ ॥ ५१ ॥  
  
निराशौ सन्तौ परावृत्य स्वगृहमेवागतौ ॥ ५१ ॥  
  
अतो वदाम्यहं तेषां नैकं नामासमञ्जसम् ।  
असमञ्जसलक्षाणि गण्डे स्फोटाः स्फुटा इव ॥ ५२ ॥  
  
अतोऽहं वदामि तेषां नैकमेवासमञ्जसं किन्तु असमञ्जसलक्षाणि गृहमध्ये   
सप्तद्वीपराज्यकल्पने तदन्तर्गतगिरिपर्वताद्यसमञ्जसलक्षाणां कल्पनाया   
नान्तरीयकतया प्रसक्तेरिति भावः । यथा गले गण्डस्तत्र स्फोटास्ते च स्फुटाः   
स्फुटिताश्चेदनिष्टोपर्यनिष्टं तत्राप्यनिष्टान्तरं तद्वदित्यर्थः ॥ ५२ ॥  
  
चिद्व्योमसङ्कल्पमहापुरेऽस्मिन्नित्थं विचित्राण्यसमञ्जसानि ।  
निःशून्यरूपेऽपि हि सम्भवन्ति दृश्ये यथा व्योमनि दृश्यजृम्भाः ॥ ५३ ॥  
  
एवमन्यत्राप्यस्मिन्मायामये जगत्यसमञ्जसलक्षाणि सम्भवन्तीत्याह -   
चिद्व्योमेति । अस्मिञ्जगद्रूपे चिद्व्योमसङ्कल्परचिते महापुरे इत्थं   
विचित्राण्यसमञ्जसानि कोटिशः सम्भवन्ति । यथा व्योमनि   
उत्पातवशाद्गन्धर्वनगरधूमकेतुकबन्धोल्कादिदृश्यजृम्भाः सम्भवन्ति   
तद्वदित्यर्थः ॥ ५३ ॥  
  
इ० श्री० वा० दे० मो० नि० उ० ब्र० तापसोपाख्यानान्तर्गतसप्तद्वीपेश्वरोपा०   
सप्तद्वीपेश्वरवर्णनं नाम द्व्यशीत्यधिकशततमः सर्गः ॥ १८२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
सप्तद्वीपेश्वरवर्णनं नाम द्व्यशीत्यधिकशततमः सर्गः ॥ १८२ ॥  
  
  