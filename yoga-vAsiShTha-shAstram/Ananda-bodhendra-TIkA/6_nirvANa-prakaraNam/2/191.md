+++
title = "१९१"

+++
एकनवत्यधिकशततमः सर्गः १९१  
  
श्रीराम उवाच ।  
  
एवं चेत्तन्मुनिश्रेष्ठ परमार्थमयं जगत् ।  
सर्वदा सर्वभावात्मा नोदेति न च शाम्यति ॥ १ ॥  
  
ब्रह्मैव जगदाकारं यथा भात्यप्रबोधतः ।  
प्रबुद्धमात्रनिर्वाणं तत्सम्यगिह वर्ण्यते ॥   
  
एवं प्रतिबोधितो रामः सैद्धान्तिकं पक्षं प्रतिपद्याभिलपति - एवं   
चेदित्यादिना । परमार्थमयं परतत्त्वविवर्तः ॥ १ ॥  
  
भ्रान्तिरेवेयमाभाति जगदाभासरूपिणी ।  
भ्रान्तिरेवापि वा नैव ब्रह्मसत्तैव केवला ॥ २ ॥  
  
भ्रान्तिर्विक्षेपशक्तिप्रधाना अविद्या यौक्तिकदृशा तत्त्वदृशा तु सापि नैव ॥ २ ॥  
  
श्रीवसिष्ठ उवाच ।  
  
काकतालीयवद्ब्रह्म यद्भातीवात्मनात्मनि ।  
स तेनैवात्मनात्मैव जगदित्यवबुध्यते ॥ ३ ॥  
  
श्रीरामोक्तमनुमोदमानो वसिष्ठस्तदेवाह - काकतालीयवदिति ।   
काकतालीयवदतर्क्यया अविद्यया आत्मना जीवभूतेन तेनैव ब्रह्मणा ॥ ३ ॥  
  
श्रीराम उवाच ।  
  
कथं तपत्यहोऽदिक्कं सर्गस्यादौ परत्र च ।  
कथं भित्त्या विना भाति वद दीपप्रभा मुने ॥ ४ ॥  
  
महाप्रलयकाले   
स्वालम्बनदिग्विभागादिशून्यंअपरिच्छिन्नचित्प्रकाशमसम्भावयन्निव सविस्मयं   
रामः पृच्छति - कथमिति । अदिक्कं दिग्भागं विना सर्गस्यादौ प्रलयकाले   
परत्र मोक्षे च कथं तपति प्रकाशते । अहो इत्याश्चर्ये । भित्त्या आलम्बनेन । तथा च   
विनालम्बनं प्रभाया इव चिदात्मनोपि तथा असम्भाव्येत्यर्थः ॥ ४ ॥  
  
श्रीवसिष्ठ उवाच ।  
  
इत्थंरूपमिदं भाति चितिरूपप्रभाप्रभा ।  
पश्य सैवात्मनाश्ते यत्प्रकाशादिभिरेव च ॥ ५ ॥  
  
अन्यत्रादृष्टमत्याश्चर्यमप्येतत्प्रमाणानुभवबलादेव सम्भावनीयमिति   
समाधत्ते - इत्थंरूपमिति । इदमित्थंरूपमत्याश्चर्यमेव । विभुं   
चिदानन्दमरूपमद्भुतम् इति श्रुतेः । आश्चर्यवत्पश्यति कश्चिदेनम् इति   
भगवद्वचनाच्च । तथापि नासम्भावना कार्या । अन्वयव्यतिरेकाभ्यां परीक्ष्य त्वं   
पश्य । यद्यस्मात्सैव चितिरूपा सूर्यादिप्रभाया अपि प्रभा अन्धकारकाले आत्मनैव   
प्रथमाना आस्ते । सूर्योदयाद्यनन्तरं प्रकाशादिभिः सहाप्यास्ते ॥ ५ ॥  
  
भित्तौ प्रकाशो भातीव तत्कुड्यं भासनं च तत् ।  
दृश्यस्यासम्भवादादौ वक्ता द्रष्टा प्रदृश्यताम् ॥ ६ ॥  
  
सूर्यादिप्रकाशोऽपि भित्त्यादिनिरपेक्षप्रकाशस्वभाव एव सन् भित्तौ भातीव न हि तस्य   
प्रकाशता भित्तिप्रयुक्ता । प्रत्युत कुड्यं तद्भासनं च तत्स्वप्रकाशताबलादेव   
सम्पद्यते । प्रकाशैकरस्येनैव कुड्यप्रथनात् । तत्र   
यथाकुड्यादिसम्बन्धात्प्राङ्नभसि प्रकाशो दृश्यते तथा सर्गस्यादौ प्रलयेऽपि   
वक्ता श्रोता चायमात्मा निर्विषयो दृश्यतामित्यर्थः ॥ ६ ॥  
  
तस्माद्द्रष्टास्ति नो दृश्यं नैवास्तीदमनामयम् ।  
चित्प्रभैवात्मना भित्तिर्भवत्याभासनं तथा ॥ ७ ॥  
  
एवन्निरालम्बनचित्सम्भावनसिद्धेः सैव सर्गादौ जगदाकारेण सम्पन्नेति   
सम्भावयेत्याह - तस्मादिति । भित्तिर्मूर्तमालम्बनमाभासनं सूर्यादिप्रभा   
यथा तथैव ॥ ७ ॥  
  
द्रष्ट्टदृश्यात्मिकैकैव स्वात्मनैव विराजते ।  
स्वप्नादिषु यथेहाद्य द्रष्ट्टदृश्यात्मिका सती ॥ ८ ॥  
  
एकस्या एव चितस्त्रिपुटीभावः स्वप्नादिष्वपि प्रसिद्ध एवेत्याह - द्रष्ट्रिति ॥ ८ ॥  
  
चिद्भात्येव हि सर्गादौ कचन्ती भाति सर्गवत् ।  
भासनीयं च भानं च रूपं यत्र स्वयम्प्रभा ॥ ९ ॥  
  
यत्र यस्मिन्सर्गादिकाले ॥ ९ ॥  
  
एकैव चित्त्रयं भूत्वा सर्गादौ भाति सर्गवत् ।  
एष एव स्वभावोऽस्या यदेवं भाति भासुरा ॥ १० ॥  
  
स्वभावो मायाश्क्तिः ॥ १० ॥  
  
एतत्तु स्वप्नसङ्कल्पनगरेष्वनुभूयते ।  
इत्थं नाम तपत्येषा चिद्दीप्तिः प्रथमोदिता ॥ ११ ॥  
  
तपति प्रकाशते ॥ ११ ॥  
  
नभस्येव नभोरूपा यदिदं भासते जगत् ।  
अनाद्यन्तमिदं तस्याः सर्गाः सर्गात्मभासनम् ॥ १२ ॥  
  
तस्याः सर्गात्मना भासनं भानमेव सर्गाः ॥ १२ ॥  
  
स्वभावभूतमस्माकं त्विदं भाति महात्मनाम् ।  
भास्यभासकसंवित्तिर्नश्यति प्रतिभामिता ॥ १३ ॥  
  
अज्ञानामेवेदमाश्चर्यवद्भाति नास्माकमित्याह - स्वभावभूतमिति ।   
अकस्मात्प्रतिभामितापि झटित्येव तत्त्वानुसन्धानेन नश्यति ॥ १३ ॥  
  
तदा तु नाम सर्गादौ नासीद्भास्यो न भासकः ।  
मिथ्याज्ञानवशादेव स्थाणौ पुंस्प्रत्ययो यथा ॥ १४ ॥  
  
कथं तत्त्वानुसन्धानं तदाह - तदा त्विति ॥ १४ ॥  
  
तथात्मनि द्विताभानाच्चित्ते द्वैतविभासनम् ।  
सर्गादौ न च भास्योस्ति न च वा नास्ति भासकः ॥ १५ ॥  
  
भासकश्चिदात्मा तु न नास्ति अवश्यमस्त्येव । वाशब्दः समुच्चये [पक्षान्तरे इति   
पाठः ।] ॥ १५ ॥  
  
कारणाभावतोद्वैतं चिद्व्योमाभाति केवलम् ।  
किं नाम कारणं ब्रूहि सर्गादौ चिति वस्तुतः ॥ १६ ॥  
  
अभावादर्थदृष्टीनां चिदेवेत्थं प्रकाशते ।  
जगद्भानमिदं यत्तन्न जाग्रन्न सुषुप्तकम् ॥ ११७ ॥  
  
सर्गादौ जगद्भानस्य जाग्रदाद्यवस्थात्रयानन्तर्भावादपि तुर्यचिदेवेत्थं   
प्रकाशत इत्याह - अभावादिति ॥ १७ ॥  
  
न स्वप्नोऽसम्भवाद्दृश्यं केवलं ब्रह्म भासते ।  
चिन्मात्रव्योमसर्गादावित्थं कचकचायते ॥ १८ ॥  
  
यत्स्वमेव वपुर्वेत्ति जगदित्यजगन्मयम् ।  
चिन्मात्रव्योमसर्गादावित्थं भाति विकासनम् ॥ १९ ॥  
  
विकासनमित्युत्तरान्वयि ॥ १९ ॥  
  
यदिदं जगदित्येव शून्यत्वाम्बरयोरिव ॥ २० ॥  
  
शून्यत्वाम्बरयोर्भेदविकल्पविकासनम् ॥ २० ॥  
  
बुद्ध्वा च यावत्स्वनुभूतियुक्तं स्थातव्यमेतेन विकल्पमुक्तम् ।   
पाषाणमौनं कुजनेन तूक्तं न ग्राह्यमज्ञेन हि भुक्तमुक्तम् ॥ २१ ॥  
  
वर्णितं तत्त्वानुसन्धानप्रकारमुपसंहरति - बुद्ध्वेति । एतेन   
मदुक्ततत्त्वानुसन्धानोपायेन तत्त्वं बुद्ध्वा यावद्भूमिकापरिपाकक्रमेणेदं   
स्वनुभूतियुक्तं दृढं भवति तावद्विकल्पमुक्तं यथा स्यात्तथा   
पाषाणमौनं निरुद्धवागादिव्यापारं निर्विकल्पसमाधौ स्थातव्यम् । अज्ञेन स्वेन   
परेण च अनादौ संसारे पुनःपुनर्भुक्तं वैराग्यातिशयेन साम्प्रतं मुक्तं   
त्यक्तं बाह्यविषयजातं तु कुजनेन भुङ्क्ष्वेत्युक्तमपि न ग्राह्यम् । विषयग्रहणस्य   
भोगलाम्पट्यहेतुतया समाधिसुखविघातकत्वादिति भावः ॥ २१ ॥  
  
इत्यार्षे श्रीवासिष्ठम० वा० दे० मो० नि० उ० महावादबोधनं   
(तत्त्वानुसन्धानम्) नामैकनवत्यधिकशततमः सर्गः ॥ १९१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
महावादबोधनं नामैकनवत्यधिकशततमः सर्गः ॥ १९१ ॥  
  
  