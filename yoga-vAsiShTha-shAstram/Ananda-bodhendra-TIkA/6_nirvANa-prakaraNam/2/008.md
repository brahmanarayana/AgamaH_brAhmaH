+++
title = "००८"

+++
अष्टमः सर्गः ८  
  
भुशुण्ड उवाच ।  
  
विद्याधर धराधारो गिरिकन्दरमन्दिरः ।  
दिगन्तराम्बराचारचारसञ्चारचञ्चरः ॥ १ ॥  
  
इह संसारवृक्षस्य ज्ञानादुच्छेद ईयते ।  
सङ्कल्पमण्डपप्रायः संसार उपवर्ण्यते ॥   
  
ईदृशोऽयं जगद्वृक्षो जायतेऽहन्त्ववीजतः ।  
बीजे ज्ञानाग्निनिर्दग्धे नैव किञ्चन जायते ॥ २ ॥  
  
वर्णितं संसारवृक्षमनुवदति - विद्याधरेति । हे विद्याधर   
अधस्तनसप्तलोकसहिता धरा आधारो मूलदेशो यस्य । लोकालोकान्तगिरीणां कन्दराणि   
अन्तरालभागा मन्दिरं सालवाला वेदिर्यस्य । दशदिगन्तरे अम्बरे च आचारेण   
तिर्यग्विटपविस्तारेण चारेण ऊर्ध्वविटपप्रसारेण तत्र तत्र प्राणिसञ्चारेण च   
चञ्चरोऽतिचञ्चलः ॥ १ ॥ २ ॥  
  
प्रेक्ष्यमाणं च तन्नास्ति किलाहन्त्वं कदाचन ।  
एतावदेव तज्ज्ञानमनेनैव प्रदह्यते ॥ ३ ॥  
  
प्रेक्ष्यमाणं तत्त्वतः किमिदं स्यादिति रत्नपरीक्षावद्विमृश्य   
ब्रह्ममात्रतयावधार्यमाणम् । तत् अहन्त्वम् ॥ ३ ॥  
  
अहन्त्वभावाच्चाहन्त्वमस्ति संसारबीजकम् ।  
नाहन्त्वभावान्नाहन्त्वमस्तीति ज्ञानमुत्तमम् ॥ ४ ॥  
  
सर्गादावेव सर्गस्य किलास्याभावयोगतः ।  
कुतोऽहन्त्वं कुतस्त्वन्त्वं कुतो द्वित्वैक्यविभ्रमः ॥ ५ ॥  
  
उत्पत्तिरेव यस्यासतः सतो वा न सम्भवति तस्य स्थितिर्दूरनिरस्तेत्याह -   
सर्गादावेवेति ॥ ५ ॥  
  
समकर्ण्य गुरोर्वाक्यं यतन्ते ये स्वयत्नतः ।  
सङ्कल्पत्यागमामूलं पदप्राप्तौ जयन्ति ते ॥ ६ ॥  
  
संसारः कालत्रयेऽपि नास्त्येवेत्युक्तार्थस्य दृढीकरणाय सङ्कल्पद्यूतमण्डपं   
वर्णयिष्यन् भूमिकां रचयति - समाकर्ण्येत्यादिना । वक्ष्यमाणं प्राग्बहुशो   
वर्णितं च आमूलं समूलं सङ्कल्पत्यागं कर्तुन्न् गुरोस्तदुपायक्रमवेदकं   
वाक्यं समाकर्ण्य तदुक्तक्रमेण स्वप्रयत्नतो ये यतन्ते तत्त्वबोधप्राप्तौ   
सत्यामसङ्कल्पं तत्पदं कैवल्याख्यं जयन्ति ॥ ६ ॥  
  
रन्धनाज्जयमाप्नोति स्वशास्त्रे सूपकृत्कृते ।  
विवेकी स्वविवेकित्वं यतनादेव नान्यथा ॥ ७ ॥  
  
यथा सूपकृत् सूपकारः स्वशास्त्रे सूपकारविद्याविशेषे कृते सम्यगभ्यस्ते   
तदुक्तप्रकारेणैव नानाभक्ष्यभोज्यनानारसायनानां रन्धनात्पाकेन निष्पादनात्   
क्षुत्तृडामयजरादिजयं राजसन्मानाद्युत्कर्षं चाप्नोति तद्वद्विवेकी अधिकारी   
गुरुशास्त्रोक्तमार्गेण यतनादेव स्वविवेकित्वं कैवल्यपर्यन्तं जयति   
नान्यथेत्यर्थः ॥ ७ ॥  
  
चिच्चमत्कारमात्रं त्वं जगद्विद्धीह नेतरत् ।  
नाशासु न बहिर्नान्तरेतत्क्वचन विद्यते ॥ ८ ॥  
  
यतोऽयं संसारः स्वप्नेन्द्रजालादिवदज्ञातचिच्चमत्कारमात्रमतो न चितो   
बहिरस्तीत्याह - चिदिति ॥ ८ ॥  
  
सङ्कल्पोन्मेषमात्रेण जगच्चित्रं विलोक्यते ।  
तदनुन्मेषविलयि चित्रकृच्चित्तचित्रवद् ॥ ९ ॥  
  
चिच्चमत्कारमात्रतामुपपादयति - सङ्कल्पेति । चित्रकृतश्चित्रकारस्य चित्ते   
कल्पितं यच्चित्रं तद्वत् ॥ ९ ॥  
  
मण्डपोऽस्ति महास्तम्भो मुक्तामणिविनिर्मितः ।  
बहुयोजनलक्षाणि कान्तकाञ्चनचित्रितः ॥ १० ॥  
  
जगतः सङ्कल्पमात्रतां द्रढयितुं सङ्कल्पद्यूतमण्डपाकारतां कल्पयति -   
मण्डप इत्यादिना ॥ १० ॥  
  
मणिस्तम्भसहस्रेण वृतोऽग्रे प्रोतमेरुणा ।  
इन्द्रायुधसहस्राढ्यकल्पसन्ध्याभ्रसुन्दरः ॥ ११ ॥  
  
अग्रे अधोमुखं प्रोतो मेरुरिवोर्ध्वगुग्गुलुर्यस्य तथाविधेन मणिस्तम्भसहस्रेण   
वृतः । अत एव क्वचिदिन्द्रायुधसहस्राढ्य इव क्वचित्कल्पसन्ध्याभ्राणीव सुन्दरः   
॥ ११ ॥  
  
स्त्रीवालपुरुषादीनां वास्तव्यानामितस्ततः ।  
क्रीडार्थं स्थापिता यत्र नानारचनयान्तरे ॥ १२ ॥  
  
यत्र यस्मिन्मण्डपे वास्तव्यानान्न् निवसतां स्त्रीबालपुरुषादीनां क्रीडार्थं   
लोकान्तराणि पातालस्वर्गादीनि तदाकाराः समुद्गकाः सम्पुटकास्तत्र तत्र स्थापिताः ।   
कीदृशास्ते । अन्तरे नानानदीपर्वतवनहस्त्यश्वदेवतिर्यङ्नरादिनानारचनया   
युक्ताः ॥ १२ ॥  
  
भूतबीजपरापूर्णास्तमोरिपुसघुङ्घुमाः ।  
तमःप्रकाशचित्राख्या लोकान्तरसमुद्गकाः ॥ १३ ॥  
  
भूतानि प्राणिनस्तल्लक्षणैर्बीजैः परैस्तदुपभोग्यैश्च आपूर्णाः । तमसां   
रिपुभिर्घातकैर्मणिप्रदीपसूर्यचन्द्रादिभिर्व्यवहारप्रवृत्त्या सघुङ्घुमाः   
सशब्दाः । क्वचित्तमोभिः क्वचित्प्रकाशैश्च् चित्रा आख्या अभिख्या येषाम् ॥ १३ ॥  
  
आमोदसुभगा लोलजलदावलिपल्लवाः ।  
लीलापद्माकरे स्त्रीणां विलूनाकल्पपादपाः [विलूनाः कल्पपादपाः इति   
पाठश्चिन्त्यः ।] ॥ १४ ॥  
  
लीलापद्मायाः क्रीडालक्ष्म्या आकरे यस्मिन्मण्डपे स्त्रीणां मण्डनाय विलूना   
लवनेन गृहीता आकल्पाः कर्णपूराद्यलङ्कारा येभ्यस्तथाविधाः पादपाः   
कृताः ॥ १४ ॥  
  
वालनिःश्वासचलिताः कन्दुकानि कुलाचलाः ।  
सन्ध्याम्बुदाः कर्णपूराश्चामराः शरदम्बुदाः ॥ १५ ॥  
  
बालानां निःश्वासेनापि चलिताः अतिलघीयाम्स इति यावत् । ईदृशाः कुलाचला यत्र   
अर्थाद्बालानामेव क्रीडाकान्दुकानि कृताः । सन्ध्याम्बुदा दिग्वधूनां   
कर्णपूराः कृताः । शरदम्बुदाश्च तासां हस्ते चामराः कृताः ॥ १५ ॥  
  
कल्पान्तकालजलदास्तालवृन्तपदं गताः ।  
भूतलं द्यूतफलकं वितानं तारकाम्बरम् ॥ १६ ॥  
  
यत्र मण्डपे भूतलं सम्पूर्णं द्यूतफलकं कृतम् । तारकासहितमम्बरं   
वितानं कृतम् ॥ १६ ॥  
  
भूतशारपरावर्ते द्यूतेऽक्षाः शशिभानवः ।  
व्योमाजिरे जगद्भासपणे गृहनिवासिनाम् ॥ १७ ॥  
  
यत्र मण्डपे व्योमलक्षणे अजिरे चत्वरे जगतां भास आविर्भावतिरोभावादिप्रत्यय   
एव पणो यस्मिन् द्यूते क्रीडतां गृहनिवासिनां मण्डपस्वामिनां ब्रह्मादीनां   
तत्र भूतसाराणान्न् चतुर्विधभूतग्रामाणां शारिफलानान्न्   
पुनःपुनर्जन्ममरणादिना भ्रमणं परावर्तस्तल्लक्षणे द्यूते   
शशिभान्वादिनवग्रहा अक्षाः कृताः ॥ १७ ॥  
  
इति सङ्कल्प एवान्तश्चिरभावनया यथा ।  
अग्रस्थदृश्योपमया सत्यतामिव गच्छति ॥ १८ ॥  
  
इति ईदृशो मण्डपोऽस्तीति सङ्कल्पयितुः सङ्कल्प एव अग्रस्थदृश्योपमया यथा   
सत्यतामिव गच्छति तथैवायं धातुः सङ्कल्पैः सुसमुत्थितो जगद्रूपो मण्डपोऽपीति   
परेणान्वयः ॥ १८ ॥   
  
तथैवायं जगद्रूपः सङ्कल्पैः सुसमुत्थितः ।  
चिच्चमत्कारमात्रात्मा चित्रकृच्चित्तचित्रवत् ॥ १९ ॥  
  
असत्यमेव स्फुरति सर्वमस्ति च नास्ति च ।  
असदुत्थित एवायं कुतोपीव समुत्थितः ॥ २० ॥  
  
प्रतिभासतोऽस्ति परमार्थतो नास्ति च । कुतोऽपि समुत्थितो मायाहस्त्यादिरिव ॥ २० ॥  
  
हेम्नीव कटकादित्वं संसारोदरकोटरः ।  
चिच्चमत्कार एवायमविकल्पनसङ्क्षयः ॥ २१ ॥  
  
संसार उदरकोटरे यस्य तथाविधश्चिच्चमत्कार एव ॥ २१ ॥  
  
अत्यन्तमेव स्वायत्तो यथेच्छसि तथा कुरु ।  
यश्चान्नपानदानादावनादरमुपेयिवान् ।  
तस्येदं पश्चिमं जन्म न स कर्म समुज्झति ॥ २२ ॥  
  
तथा चैच्छिकैर्विकल्पनैरविकल्पनैश्चाविर्भावयितुं तिरोभावयितुं च   
तत्त्वविदामत्यन्तमेव स्वायत्त इति यथेच्छसि तथा कुर्वित्यर्थः ।   
अन्नपानादिरैहिकभोगसामग्रीदानयज्ञादिरामुष्मिकभोगसामग्री   
उभयत्राप्यनादरं फलानभिसन्धिम् ॥ २२ ॥  
  
प्राप्तो विवेकपदवीमसि पावनात्मन्पुण्यां पवित्रितजगत्त्रितयां द्वितीयाम् ।  
नाघः पतिष्यसि पुनर्मनसाऽमुनेति जानामि मौनममलं पदमुत्सृज त्वम् ॥   
२३ ॥  
  
विवेकप्राप्त्यैव ते मुक्तिरवश्यभाविन्यनुमीयत इति पुनर्जन्मादिसम्भावनाभीतं   
तमाश्वासयति - प्राप्त इति । हे पावनात्मन् शुद्धबुद्धे त्वं   
पातहेत्वविवेकपदव्यपेक्षया द्वितीयां पवित्रितजगत्त्रितयां विवेकपदवीं प्राप्तोऽसि ।   
अतोऽमुना मनसा न अधः पतिष्यसीति जानामि अनुमिनोमि । अतस्त्वं मौनं   
वाङ्मनसचेष्टाशून्यममलं चिन्मात्रपदमवलम्ब्य मन##-  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाण० उत्तरार्धे   
विद्याधरो० मायामण्डपवर्णनन्न् नामाष्टमः सर्गः ॥ ८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
मायामण्डपवर्णनं नामाष्टमः सर्गः ॥ ८ ॥  
  
प्द्फ़् १६५, प्। १०८६  
  