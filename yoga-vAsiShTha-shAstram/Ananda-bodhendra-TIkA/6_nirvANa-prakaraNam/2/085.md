+++
title = "०८५"

+++
पञ्चाशीतितमः सर्गः ८५  
  
श्रीवसिष्ठ उवाच ।  
  
इति नृत्यति सा देवी दीर्घदोर्दण्डमण्डलैः ।  
परिस्पन्दात्मकैर्व्योम कुर्वाणा घनकाननम् ॥ १ ॥  
  
देवास्तथा प्रनृत्यन्त्या दृष्ट्वा स्पृष्ट्वा च तं शिवम् ।  
प्रेम्णा तदङ्गे विलयादेकीभावोऽत्र वर्ण्यते ॥   
  
परिस्पन्दात्मकैर्दीर्घदोर्दण्डमण्डलैर्व्योम घनं काननं कुर्वाणा सा देवी इति   
प्रागुक्तरीत्या नृत्यति ॥ १ ॥  
  
क्रियासौ नृत्यति तथा चितिशक्तिरनामया ।  
अस्या विभूषणं शूर्पकुद्दालपटलादिकम् ॥ २ ॥  
  
अज्ञातस्वतत्त्वा चितिशक्तिरेवासौ क्रिया । सा च तथा नृत्यति स्वभावादेवेत्यर्थः ॥ २ ॥  
  
शरशक्तिगदाप्रासमुसलादि शिलादि च ।  
भावाभावपदार्थौघकलाकालक्रमादि च ॥ ३ ॥  
  
चित्स्पन्दोऽन्तर्जगद्धत्ते कल्पनेव पुरं हृदि ।  
सैव वा जगदित्येव कल्पनैव यथा पुरम् ॥ ४ ॥  
  
अलातस्पन्दश्चक्राद्याकारमिव स चित्स्पन्द एव जगदाकारं धत्ते इत्याह -   
चित्स्पन्द इति । यथा मनोराज्यकल्पनैव हृदि पुराकारं धत्ते तद्वत् । अथवा जगदेव   
सा न भेद इत्याह - सैवेति ॥ ४ ॥  
  
पवनस्य यथा स्पन्दस्तथैवेच्छा शिवस्य सा ।  
यथा स्पन्दोऽनिलस्यान्तः प्रशान्तेच्छस्तथा शिवः ॥ ५ ॥  
  
अथ शिवेच्छा सा शिवाभिन्नेत्याह - पवनस्येति । इच्छात्मिकायास्तस्याः कथं   
पूर्णकामशिवाभेदस्तत्राह - यथेति । यथा अनिलस्यान्तः स्पन्दो   
नानिलस्वरूपादन्य इत्यस्पन्द एव । एवं शिवेच्छापि शिवादनन्येत्यनिच्छैव   
तद्दृष्ट्येति भावः ॥ ५ ॥  
  
अमूर्तो मूर्तमाकाशे शब्दाडम्बरमानिलः ।  
यथा स्पन्दस्तनोत्येवं शिवेच्छा कुरुते जगत् ॥ ६ ॥  
  
कथममूर्ताया इच्छाया मूर्तजगदाकारस्तत्राह - अमूर्त इति । आनिलः अनिलाश्रितः   
स्पन्दः ॥ ६ ॥  
  
नृत्यन्त्याथ यदा तत्र तथा तस्मिन्पराम्बरे ।  
काकतालीययोगेन संरम्भवशतः स्वयम् ॥ ७ ॥  
  
संरम्भः प्रेमनिर्भरस्तद्वशतो यदा शिवः स्पृष्टस्तदा प्रकृतिं गन्तुं   
प्रवृत्तेति व्यवहितेनान्वयः ॥ ७ ॥  
  
निकटस्थः शिवः स्पृष्टः स मनागभ्रमन्तिकम् ।  
वाडवोऽग्निः स्वनाशाय वहन्त्येवाम्बुलेखया ॥ ८ ॥  
  
अन्तिकं अभ्रमिव तिरोधायकं स्वावरणशक्त्यंशं मनाक् अपनीयेति शेषः । यथा   
वहन्त्या समुद्राम्बुलेखया वाडवोऽग्निः स्वनाशाय स्पृश्यते तद्वत् ॥ ८ ॥  
  
स्पृष्टमात्रे शिवे तस्मिंस्ततः परमकारणे ।  
प्रवृत्ता प्रकृतिं गन्तुं सा शनैस्तनुतां तथा ॥ ९ ॥  
  
प्रकृतिं अव्यक्तभावम् ॥ ९ ॥  
  
अनन्ताकारतां त्यक्त्वा सम्पन्ना गिरिमात्रिका ।  
ततो नगरमात्रासौ ततश्च द्रुमसुन्दरी ॥ १० ॥  
  
तत्रादौ भौतिकानन्ताकारत्यागेन भूतमात्रभावमाह - अनन्तेति । ततः   
पञ्चीकरणत्यागेन सूक्ष्मभूतात्मना नगरमात्रा । ततो   
विचित्रवासनामात्रपल्लवशाखाशालित्वात् द्रुम इव सुन्दरी ॥ १० ॥  
  
ततो व्योमसमाकारा शिवस्यैवाकृतिं ततः ।  
सा प्रविष्टा सरिच्छान्तसंरम्भेव महार्णवम् ॥ ११ ॥  
  
अव्याकृतव्योमसमाकारा ॥ ११ ॥  
  
एक एवाभवदथो शिवया परिवर्जितः ।  
शिव एव शिवः शान्त आकाशे शमनोऽभितः ॥ १२ ॥  
  
आकाशे प्राग्वर्णिते शमनः सर्वसंहर्ता सर्वोपप्लवशान्त्या शिव एक   
एवाभितोऽभवत् ॥ १२ ॥  
  
श्रीराम उवाच ।  
  
भगवञ्छिवसंस्पृष्टा सा शिवा परमेश्वरी ।  
किमर्थमागता शान्तिमिति मे ब्रूहि तत्त्वतः ॥ १३ ॥  
  
किमर्थं किं निमित्तम् ॥ १३ ॥  
  
श्रीवसिष्ठ उवाच ।  
  
सा राम प्रकृतिः प्रोक्ता शिवेच्छा पारमेश्वरी ।  
जगन्मायेति विख्याता स्पन्दशक्तिरकृत्रिमा ॥ १४ ॥  
  
स परः प्रकृतेः प्रोक्तः पुरुषः पवनाकृतिः ।  
शिवरूपधरः शान्तः शरदाकाशशान्तिमान् ॥ १५ ॥  
  
भ्रमति प्रकृतिस्तावत्संसारे भ्रमरूपिणी ।  
स्पन्दमात्रात्मिका सेच्छा चिछक्तिः पारमेश्वरी ॥ १६ ॥  
  
सा पारमेश्वरी इच्छा ॥ १६ ॥  
  
यावन्न पश्यति शिवं नित्यतृप्तमनामयम् ।  
अजरं परमाद्यन्तवर्जितं वर्जितद्वयम् ॥ १७ ॥  
  
तथा चेच्छाया इष्टप्राप्तिपर्यन्तमेव स्पन्दस्तत्प्राप्तौ तु शान्तिरेवोचितेति भावः ॥ १७ ॥  
  
संविन्मात्रैकधर्मित्वात्काकतालीययोगतः ।  
संविद्देवी शिवं स्पृष्ट्वा तन्मयीव भवत्यलम् ॥ १८ ॥  
  
प्रकृतिः पुरुषं स्पृष्ट्वा प्रकृतित्वं समुज्झति ।  
तदन्तरेकतां गत्वा नदीरूपमिवार्णवे ॥ १९ ॥  
  
प्रकृतित्वं कार्याकारपरिणामम् ॥ १९ ॥  
  
आपगा हि पयोमात्रं सङ्गे अर्णव एव सा ।  
यदा तदा तमेवाशु प्राप्य तत्रैव लीयते ॥ २० ॥  
  
अत्रोपपत्तिमाह - आपगेत्यादि ॥ २० ॥  
  
चितिः शिवेच्छा सा देवं तमेवासाद्य शाम्यति ।  
जन्मस्थानशिलां प्राप्य तीक्ष्णधारा यथायसी ॥ २१ ॥  
  
आयसी अयोविकारक्षुरादिसम्बन्धिनी धारेव ॥ २१ ॥  
  
पुंसश्छायां निजच्छाया प्रविष्टस्य शरीरकम् ।  
यथाशु प्रविशत्येव प्रकृतिः पुरुषं तथा ॥ २२ ॥  
  
वनादिच्छायां प्रविष्ठस्य पुंसो निजच्छाया यथा तच्छरीरकं प्रविशति तद्वत् ॥   
२२ ॥  
  
चेतित्वा चिन्निजं भावं पुरुषाख्यं सनातनम् ।  
भूयो भ्रमति संसारे नेह तत्तां प्रयाति हि ॥ २३ ॥  
  
तर्हि वनाद्बहिर्निर्गमने पुनश्छायेव ब्रह्मप्राप्तस्यापि पुनः संसृतिः   
स्यात्तत्राह - चेतित्वेति । पुनरागमने निमित्तस्याज्ञानस्य बाधादिति भावः ॥ २३ ॥  
  
साधुर्वसति चोरौघे तावद्यावदसौ नतम् [नतमिति मूलस्थस्यायमर्थः ।  
] ।  
परिजानाति विज्ञाय न तत्र रमते पुनः ॥ २४ ॥  
  
पुनः संसारेच्छायां हि पुनरागमः सम्भाव्येत तत्त्वबोधे सैव दुर्लभेत्याह ##-  
] परिजानाति । चोरोऽयं ममाहित इति विज्ञाय तु तत्र न रमते ॥ २४ ॥  
  
द्वैते तावदसद्रूपे रमते भ्रमते चितिः ।  
परं पश्यति नो यावत्तं दृष्ट्वा तन्मयी भवेत् ॥ २५ ॥  
  
चितिनिर्वाणरूपं यत्प्रकृतिः परमं पदम् ।  
प्राप्य तत्तामवाप्नोति सरिदब्धाविवाब्धिताम् ॥ २६ ॥  
  
यद्यस्माच्चितिनिर्वाणं प्रशान्तं रूपमेव परमं निरतिशयानन्दं पदं   
तत्तस्मात्प्रकृतिरज्ञचिदपि ज्ञानेन तत्प्राप्य तत्तामवाप्नोति ॥ २६ ॥  
  
तावद्विमोहवशतश्चितिराकुलेषु सर्गेषु संसरति जन्मदशासु तासु ।  
यावन्न पश्यति परं तमथाशु दृष्ट्वा तत्रैव मज्जति घनं मधुनीव   
भृङ्गी ॥ २७ ॥  
  
उक्तमेवार्थ विवृत्त्योपसंहरति - तावदिति द्वाभ्याम् । स्पष्टम् ॥ २७ ॥  
  
सम्प्राप्य कस्त्यजति नाम तदात्मतत्त्वं प्राप्यानुभूय च जहाति रसायनं   
कः ।  
शाम्यन्ति येन सकलानि निरन्तराणि दुःखानि जन्ममृतिमोहमयानि राम ॥ २८ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० पाषा०   
प्रकृतिपुरुषक्रमवर्णनं नाम पञ्चाशीतितमः सर्गः ॥ ८५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
प्रकृतिपुरुषक्रमवर्णनं नाम पञ्चाशीतितमः सर्गः ॥ ८५ ॥  
  