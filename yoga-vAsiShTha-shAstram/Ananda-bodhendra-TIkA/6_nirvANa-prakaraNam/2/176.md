+++
title = "१७६"

+++
षट्सप्तत्यधिकशततमः सर्गः १७६   
  
श्रीराम उवाच ।  
  
जगन्ति सन्त्यसङ्ख्यानि भविष्यन्ति गतानि च ।  
तत्कथाभिः कथं ब्रह्मन्प्रबोधयसि मामिमम् ॥ १ ॥  
  
स्वप्नवद्भान्ति सर्गादौ ब्रह्माण्डाश्चिदणाविति ।  
अत्रार्थे ब्रह्मणा प्रोक्तं ब्रह्माण्डाख्यानमीर्यते ॥   
  
यदि दृश्यमसदिति दृश्यबाधेन चिन्मात्रपरिशेष एव पुरुषार्थस्तर्हि समूलस्य   
वर्तमानस्यैव दृश्यस्य जगतो बन्धतया तन्मार्जनमेवोपयुज्यते न   
त्वतीतानागतानामप्रतीयमानानामवर्तमान जगतामपि । तेषामप्रतीत्यैव   
बन्धत्वाप्रस्क्तेस्तथा च तदुपन्यासः शास्त्रे व्यर्थ एवेत्याशयेन रामः शङ्कते   
- जगन्तीति ॥ १ ॥  
  
श्रीवसिष्ठ उवाच ।  
  
जगत्स्वप्नेषु शब्दार्थसम्बन्धोऽवगतस्त्वया ।  
न नाम न च लोकेन व्यर्थं तत्कथनं ततः ॥ २ ॥  
  
वर्तमानदृश्यमात्रमेवोपन्यासार्हं नातीतं भविष्यद्वा किञ्चिदपीति त्वदाक्षेपो   
निष्कर्षे फलति । तत्तु न युक्तम् पदपदार्थसम्बन्धस्य व्याप्तिग्रहस्य च   
दृष्टान्तसिद्ध्यादीनां चातीतव्यवहाराधीनत्वेन तदुपन्यासं विना   
विचारात्मकशास्त्रप्रवृत्त्ययोगात् । तस्मादतीतानागतब्रह्माण्डा   
वर्तमानब्रह्माण्डान्तराणि च   
शब्दार्थसम्बन्धग्रहादावनुपयोगान्नोपन्यसनीया इत्येतावानाक्षेपः कर्तुं   
युक्तश्चेदस्तु नामेत्यनास्थया अभ्युपगच्छन्निव भगवान्वसिष्ठ उत्तरमाह -   
जगत्स्वप्नेष्वित्यादिना । लोकेन एतच्छास्त्रार्थश्रवणाधिकृतजनेन ॥ २ ॥  
  
या कथावगतात्मभ्यां शब्दार्थाभ्यां निगद्यते ।  
बुध्यते सेतरा नान्तः सैवेह व्यवहारिणी ॥ ३ ॥  
  
अवगतात्मभ्यां निश्चितवाच्यवाचकभावाभ्यां व्यवहारिणी व्यवहारोपयुक्ता   
नान्येति केवललौकिकबुद्ध्यनुसारेण पर्यालोचने त्वया सम्यगाक्षिप्तमित्यर्थः ॥ ३ ॥  
  
यदा विदितवेद्यः संस्त्रिकालामलदर्शनः ।  
भविष्यसि तदा तानि प्रत्यक्षेणैव भोत्स्यसे ॥ ४ ॥  
  
तत्त्वज्ञेषु प्रसिद्धं त्रिकालमलदर्शनं यदि पर्यालोचयिष्यसि तदा सर्वत्र स्वस्यैव   
द्रष्ट्टत्वादतीतानागतव्यवहितविप्रकृष्टानन्तब्रह्माण्डानां वर्तमानस्यास्य   
ब्रह्माण्डस्य च विशेषलेशस्याप्यभावान्नायं तवाक्षेप   
उत्थातुमर्हतीत्याशयेनाह - यदेति । वर्तमानाया अपि तत्त्वदृष्टेरपर्यालोचनेन   
वृथात्वापादनात्परिहासेन भविष्यसि भोत्स्यसे इति च भविष्यत्त्वारोपेणोक्तिः ॥ ४ ॥  
  
स्वप्ने चिन्मात्रमेवाद्यं स्वयं भाति जगत्तया ।  
यथा तथैव सर्गादौ नात्रान्यदुपपद्यते ॥ ५ ॥  
  
तत्त्वविदो वर्तमानब्रह्माण्डान्तरेषु भविष्यद्ब्रह्माण्डेषु च   
पुनरावृत्तिशङ्कावारणाय तेषामपि स्वप्नप्रपञ्चसाम्येन मूलाज्ञानबोधेन   
बाधप्रतिपादनाय तेऽपि शास्त्रे अवश्यमुदाहरणीया एवेत्याशयेनाह - स्वप्ने इति ।   
सर्गादौ अतीतानागतादिसर्वसर्गादौ इत्येतावानंशस्तत्राप्युपयुज्यते   
नान्यत्तद्वैचित्र्यं प्रकृतोपयुक्तमत्रोपपद्यत इत्यर्थः ॥ ५ ॥  
  
अणावणावसङ्ख्यानि तेन सन्ति जगन्ति खे ।  
तेषां तान्व्यवहारौघान्सङ्ख्यातुं क इव क्षमः ॥ ६ ॥  
  
तत्कुत इति चेदसङ्ख्यत्वेन तद्वैचित्र्येयत्तायाः शास्त्रे   
वर्णयितुमशक्यत्वादित्याशयेनाह - अणावणाविति ॥ ६ ॥  
  
अत्रैव मे पुरा प्रोक्तं मत्पित्रा पद्मजन्मना ।  
पद्मरेणुमताख्यानं शृणु तत्कथयामि ते ॥ ७ ॥  
  
अत्र अणावणावसङ्ख्यानि इत्युक्तेऽर्थे पद्मरेणुमता पद्मपरागकीर्णदेहेन   
मत्पित्राऽऽख्यानं मे प्रोक्तं तच्छृणु ॥ ७ ॥  
  
पुरा पृष्टो मया ब्रह्मा जगज्जालमिदं कियत् ।  
क्व वा भातीति वद मे ब्रह्मोवाच ततः स माम् ॥ ८ ॥  
  
श्रीब्रह्मोवाच ।  
  
ब्रह्मैवेदं मुने सर्वं जगदित्यवभासते ।  
सतामनन्तं सत्त्वेन जगत्त्वेनासतामपि ॥ ९ ॥  
  
शुभं ममेदमाख्यानं शृणु श्रवणभूषणम् ।  
ब्रह्माण्डपिण्ड इत्युक्तं ब्रह्माण्डाख्यानमेव च ॥ १० ॥  
  
तस्य आख्यानस्य द्वे नामनी आह - ब्रह्माण्डपिण्ड इति । अन्वर्थनाम्ना उक्तं   
प्रसिद्धम् ॥ १० ॥  
  
अस्ति खे खादनन्यात्मा चिद्व्योमपरमाणुकः ।  
शून्यरूपमिवाकाशे शुद्धः स्पन्द इवानिले ॥ ११ ॥  
  
तदेव वक्तुमारभते - अस्तीत्यादिना । अनिले शुद्धः स्पन्द इव स्वसत्तामात्रेण   
जगच्चेष्टाहेतुः ॥ ११ ॥  
  
सोऽपश्यदात्मना स्वप्न इव जीवत्वमात्मनि ।  
शून्यरूपमिवाकाशं पवनः स्पन्दनं यथा ॥ १२ ॥  
  
स चिद्व्योमपरमाणुकः स्वतत्त्वादर्शननिद्रावशात्स्वप्न इवात्मनो जीवत्वं   
समष्टिजीवत्वमपश्यत् । यथा वस्तुभूतमेवाकाशं स्वमसदेव शून्यत्वं   
पश्येत्तद्वत् । यथा वा पवनः स्वं स्पन्दनं पश्येत्तद्वच्च ॥ १२ ॥  
  
आकाशरूपमजहदेव जीवस्ततः स्वयम् ।  
अपश्यदहमित्येव रूपमाकाशरूपकम् ॥ १३ ॥  
  
तर्हि स किं परिणामी नेत्याह - आकाशरूपमिति ।   
आकाशरूपमविकारितामसङ्गतां पूर्णतां सूक्ष्मतां च ।   
आकाशरूपकमाकाशप्रतिममहमित्येव जीवः स्वं रूपमपश्यत् ॥ १३ ॥  
  
अहङ्कारस्त्वहम्बुद्धिरित्येवापश्यदात्मनि ।  
एकनिश्चयनिर्माणमयी मायानुरूपिणी ॥ १४ ॥  
  
सः अहङ्काररूपस्त्वहमात्मनि बुद्धिरित्येव रूपमपश्यत् । सा च   
बुद्धिरेकनिश्चयनिर्माणमयी मायायाश्चानुरूपिणी असदर्थभ्रमदायित्वादित्यर्थः   
॥ १४ ॥  
  
बुद्धिर्मनोहमित्येवं स्वप्ने पश्यदसन्मयम् ।  
नमयन्त्यात्मनात्मानमविकल्पं विकल्पनैः ॥ १५ ॥  
  
विकल्पनैर्विकल्पाभासारोपणैरात्मना आत्मानं नमयन्ती न्यग्भावयन्ती ॥ १५ ॥  
  
अपश्यत्तन्मनः स्वप्ने देहे पञ्चेन्द्रियं ततः ।  
अनाकारं घनाकारं स्वप्नाद्रित्वमिवाज्ञधीः ॥ १६ ॥  
  
ददर्श स मनोदेहो वपुस्त्रिभुवनात्मकम् ।  
खात्मा खात्मैव निर्भित्ति भित्तिभासुरमाततम् ॥ १७ ॥  
  
स चिद्व्योमपरमाणुक इत्थं मनोदेहसमष्ट्यात्मा संस्त्रिभुवनात्मकं   
विराड्वपुर्ददर्श ॥ १७ ॥  
  
अनेकभूतकलितं नानास्थावरजङ्गमम् ।  
कलनाकालकलितं कल्पितान्योन्यसङ्गमम् ॥ १८ ॥  
  
विराड्वपुर्वर्णयति - अनेकेति ॥ १८ ॥  
  
स्वप्ने प्रत्येकमेवात्र पश्यत्यादर्शबिम्बितम् ।  
इव त्रैलोक्यनगरं नवरङ्गमनोहरम् ॥ १९ ॥  
  
व्यष्टिजीवभेदकल्पनेन प्रत्येकं त्रैलोक्यद्रष्ट्टतायां दृष्टान्तमाह -   
स्वप्ने इति । नवरङ्गाः द्रष्टा दृश्यं दृष्टिः भोक्ता भोग्यं भोगः कर्ता   
कार्यं क्रियेति तिस्नस्त्रिपुट्यस्तैर्मनोहरम् ॥ १९ ॥  
  
अथ प्रत्येकमत्रापि नवरङ्गमनोहरम् ।  
त्रिजगद्वेत्ति हृदये स्वादर्श इव बिम्बितम् ॥ २० ॥  
  
तद्दार्ष्टान्तिकमाह - अथेति । प्रत्येकं प्रतिजीवम् ॥ २० ॥  
  
परमाणोः परमाणोरिति सन्ति तनूदरे ।  
अतनूनि जगन्त्युच्चैर्घनानीव च तान्यपि ॥ २१ ॥  
  
एवं जीवभेदेन विविक्तस्य चित्परमाणोः सर्वस्यापि तनुनि अतिसूक्ष्मेऽप्युदरे इति   
वर्णितरीत्या कल्पितानि अतनूनि महान्ति जगन्ति सन्ति । तान्यपि उच्चैर्जीवघनैः   
पृथ्व्यादिघनैश्च घनानीव ॥ २१ ॥  
  
अविद्येयमनन्तेयमविद्यात्वेन चेतिता ।  
ब्रह्मत्वेन परिज्ञाता भवति ब्रह्म निर्मलम् ॥ २२ ॥  
  
इयं च सर्वा स्वतत्त्वाज्ञानलक्षणा अविद्यैव । सा ज्ञानेन निवारिता चेद्ब्रह्म   
निर्मलम् ॥ २२ ॥  
  
एवं द्रष्टापि यः स्वप्नजालं दृष्टे न किञ्चन ।  
कोऽत्र द्रष्टा कुतो दृश्यं क्व द्वैतं क्व च कारणम् ॥ २३ ॥  
  
ब्रह्मत्वेन दृष्टे सति योजगत्स्वप्नजालं द्रष्टा सोऽपि न किञ्चन ॥ २३ ॥  
  
सर्वं निःशान्तमाभातं खात्म निर्भित्ति केवलम् ।  
ब्रह्मात्मनि स्थितं स्वच्छमाद्यन्तपरिवर्जितम् ॥ २४ ॥  
  
निर्भित्ति निर्भेदं ब्रह्म आत्मनि स्वस्वरूपे स्थितम् ॥ २४ ॥  
  
ब्रह्माण्डलक्षनिचयाः परमात्मनीति नित्यं स्थिता निपुणमन्यवदप्यनन्ये ।  
वारिण्यवारितविसारितरङ्गवेगाल्लोलं स्थिताम्बुपरमाणुचया यथैते ॥ २५ ॥  
  
तथा च परमात्मनि यावदज्ञाननिद्रास्ति तावत्परमात्मनि ब्रह्माण्डलक्षनिचया इति   
वर्णितप्रकारेण नित्यमनन्ये अपि अन्यवत्स्थिताः । यथा वारिणि समुद्रे एते   
अवारितविसारितरङ्गवेगान्निमित्ताल्लोलं स्थितस्याम्बुनः परमाणुचया असङ्ख्याताः   
स्थितास्तद्वदित्यर्थः ॥ २५ ॥  
  
इत्यार्षे श्रीवासिष्ठमहारामायणे वा० दे० मो० निर्वा० उ० ब्रह्मगीतासु   
ब्रह्माण्डोपाख्यानं नाम षट्सप्तत्यधिकशततमः सर्गः ॥ १७६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
ब्रह्माण्डोपाख्यानं नाम षट्सप्तत्यधिकशततमः सर्गः ॥ १७६ ॥  
  
  