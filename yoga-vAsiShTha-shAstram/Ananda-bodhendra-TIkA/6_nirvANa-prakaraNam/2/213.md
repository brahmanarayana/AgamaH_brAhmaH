+++
title = "२१३"

+++
त्रयोदशाधिकद्विशततमः सर्गः २१३  
  
श्रीवसिष्ठ उवाच ।  
  
यथा यत्पृष्टवानद्य त्वं मामरिनिषूदन ।  
शिष्येणैव सता पूर्वमहं पृष्टो गुरुस्त्वया ॥ १ ॥  
  
वर्ण्यते पूर्वसंवाद इह रामवसिष्ठयोः ।  
गुरुशिष्याख्यायिकया सर्वं ब्रह्मेति निश्चितः ॥   
  
विस्तरेणोपदेशात्करतलामलकवत्साक्षात्कारितमप्यात्मतत्त्वं रामस्य   
जन्मान्तरीयस्वोपदिष्टार्थ एव ते पुनरुपदिष्ट इति स्मारणेन स्थूणानिखननन्यायेन   
दृढीचिकीर्षुर्भगवान्वसिष्ठः सर्वजगदुपकाराय सर्वशास्त्रार्थसङ्ग्रहरूपां   
गुरुशिष्याख्यायिकां शास्त्रान्ते परममङ्गलरूपामुपदेष्टुमारभते -   
यथेत्यादिना । हे राम त्वमद्य मां प्रति यज्जगत्तत्त्वमात्मतत्त्वं च यथा   
पृष्टवांस्तथा पूर्वमन्यस्मिन् रामजन्मन्यपि अहं गुरुः शिष्येणैव सता त्वया   
पृष्टः ॥ १ ॥  
  
पुराकल्पे हि कस्मिंश्चित्तत्त्वमात्मादिकात्मिका ।  
आसीदित्यं चित्प्रतिभा गुरुशिष्यात्मना वने ॥ २ ॥  
  
सङ्क्षिप्योक्तं विस्तरेणाह - पुरेति । तज्जगत्तत्र त्वं रामः आत्मा अहं वसिष्ठः   
आदिपदात्तव निर्वेदो मदभिगमनं प्रश्नश्चेत्येवमादिका इयं चित्प्रतिभा   
कस्मिंश्चिद्वने गुरुशिष्यात्मना इदानीमिव आसीदित्यर्थः ॥ २ ॥  
  
गुरुस्तत्राहमभवं शिष्यस्त्वमभवस्तदा ।  
पृष्टवान्मां त्वमग्रस्थ इदमुद्दामधीरधीः ॥ ३ ॥  
  
इदं वक्ष्यमाणं पृष्टवानसि ॥ ३ ॥  
  
शिष्य उवाच ।  
  
सर्वस्य भगवञ्छिन्दि ममेममतिसंशयम् ।  
किं नश्यति महाकल्पे किं वस्तु न विनश्यति ॥ ४ ॥  
  
सर्वस्य जगतो विषये ममेममुच्यमानमतिशयितं संशयमतिसंशयम् ॥ ४ ॥  
  
गुरुरुवाच ।  
  
पुत्र शेषमशेषेण दृश्यमाशु विनश्यति ।  
यथा तथा स्वप्नपुरं सौषुप्तीं स्थितिमीयुषः ॥ ५ ॥  
  
हे पुत्र यथा स्वप्नपुरं सौषुप्तीं स्थितिमीयुष आत्मनस्तन्मात्रशेषमशेषेण   
विनश्यति तथा जगद्दृश्यमपि प्रलये विनश्यतीत्यर्थः ॥ ५ ॥  
  
निर्विशेषेण नश्यन्ति भुवः शैला दिशो दश ।  
क्रिया कालः क्रमश्चैव न किञ्चिदवशिष्यते ॥ ६ ॥  
  
नश्यन्ति सर्वभूतानि व्योमापि परिणश्यति ।  
स सर्वजगदाभासमुपलब्धुरसम्भवात् ॥ ७ ॥  
  
सर्वजगदाभाससहितं व्योमाप्यव्याकृते लयात्परिणश्यति उपलभ्यस्य भोग्यस्य   
भोक्त्रधीनस्थितिकत्वात्प्रलयकाले उपलब्धुर्भोक्तुरसम्भवात् ॥ ७ ॥  
  
ब्रह्मविष्ण्विन्द्ररुद्राद्या ये हि कारणकारणम् ।  
तेषामप्यतिकल्पान्ते नामापीह न विदय्ते ॥ ८ ॥  
  
ब्रह्मादय एव तदा तद्भोक्तारः स्थास्यन्तीत्याशङ्कावारणायाह - ब्रह्मेति ।   
अतिशयिते कल्पान्ते प्राकृते वैज्ञानिके च प्रलये ॥ ८ ॥  
  
शिष्यते हि चिदाकाशमव्ययस्यानुमीयते ।  
तत्कालशेषतानेन सर्गानुभवहेतुना ॥ ९ ॥  
  
आत्मशेषं विनश्यतीति यदुक्तं तदुपपादयति - शिष्यते हीति । अव्ययस्य चिद्वस्तुनो   
विवर्ते नष्टे चिदाकाशं शिष्यते इत्यनुमीयते । हि   
यस्मात्कारणात्स्वाध्यस्तसर्गानुभवहेतुना अनेन चिदात्मनैव   
सर्वप्रपञ्चशून्यतत्कालशेषता सिद्ध्यति । तस्यापि नाशे निःसाक्षिकः प्रलय एव न   
सिद्ध्येदित्यर्थः ॥ ९ ॥  
  
शिष्य उवाच ।  
  
नासतो विद्यते भावो नाभावो विद्यते सतः ।  
इदं तत्कथमाभोगि विद्यमानं क्व गच्छति ॥ १० ॥  
  
सतो जगतः असत्तालक्षणो नाश एव न सिद्ध्यतीति शिष्यः शङ्कते - नासत इति ॥ १० ॥  
  
गुरुरुवाच ।  
  
न विनश्यत एवेदं ततः पुत्र न विद्यते ।  
नासतो विद्यते भावो नाभावो विद्यते सतः ॥ ११ ॥  
  
श्रुतिप्रत्यक्षानुमानस्मृत्यादिसिद्धो जगतो नाशो नापह्नोतुं शक्य इति तद्बलेन   
सत्यमेवापातदर्शनप्रसक्तमपह्नूयत इति न दोष इत्याशयेन गुरुः समाधत्ते ##-  
नाशप्रसिद्धेः अतो न विद्यत एवेत्यसतोऽस्य भावो नास्तीत्यनुकूलमेतत्त्वयोक्तमित्यर्थः   
॥ ११ ॥  
  
यत्तु वस्तुत एवास्ति न कदाचन किञ्चन ।  
तदभावात्म तद्राम कथं नाम विनश्यति ॥ १२ ॥  
  
यद्वस्तुतोऽस्त्येव तत्किञ्चन अभावात्म असत् न । तद्भावः सद्भावः कथं नाम   
विनश्यत्यसत्त्वमापद्यते ॥ १२ ॥  
  
क्व स्थितं मृगतृष्णाम्बु क्व स्थिरो द्वीन्दुविभ्रमः ।  
क्व स्थिरा केशदृग्व्योम्नि क्व भ्रान्त्यनुभवः स्थिरः ॥ १३ ॥  
  
आपातदर्शनमात्रेण जगतः सत्ता नावधारयितुं शक्या । बहूनां तथा   
दृष्टानां सत्त्वादर्शनादित्याह - क्वेति । स्थिरः अर्थप्रतिष्ठः ॥ १३ ॥  
  
सर्वं दृश्यमिदं पुत्र भ्रान्तिमात्रमसन्मयम् ।  
स्वप्ने पुरमिवाभाति कथमेतन्न शाम्यति ॥ १४ ॥  
  
शाम्यतीदमशेषेण तथा सर्वत्र सर्वदा ।  
यथा जाग्रद्विधौ स्वप्नः स्वप्ने वा जागरो यथा ॥ १५ ॥  
  
बाध्यत्वसाधने जाग्रत्स्वप्नयोः परस्परं दृष्टान्तभावः प्रसिद्ध इत्याह -   
शाम्यतीति ॥ १५ ॥  
  
यथा स्वप्नपुरं शान्तं न जाने क्वाशु गच्छति ।  
शान्तं तथा जगद्दृश्यं न जाने क्वाशु गच्छति ॥ १६ ॥  
  
बाधितुं तु क्व गच्छति क्व तिष्ठतिति योगिभिरप्यदर्शनादसत्त्वमेव तस्य   
शरणमित्याशयेनाह - यथेति ॥ १६ ॥  
  
शिष्य उवाच ।  
  
किमिदं भाति भगवन्न विभाति च किं पुनः ।  
कस्येदं वस्तुनो रूपं चिद्व्योम्नो वितताकृतेः ॥ ७ ॥  
  
यदि नास्त्येव दृश्यं तर्हि दृश्यवेषेण कञ्चित्कालं परमार्थतः किं वस्तु   
भाति तदेव बोधोत्तरं पुनस्तथा न विभाति च किमर्थमित्यर्थः ॥ १७ ॥  
  
गुरुरुवाच ।  
  
चिदाकाशमिदं पुत्र स्वच्छं कचकचायते ।  
यन्नाम तज्जगद्भाति जगदन्यन्न विद्यते ॥ १८ ॥  
  
कचकचायते शुक्तिरिव स्वचाकचक्येन रजतमिव स्फुरति ॥ १८ ॥  
  
अस्यैतद्वस्तुनो रूपं चिद्व्योम्नो वितताकृतेः ।  
रूपमत्यजदेवाच्छं यदित्थमवभासते ॥ १९ ॥  
  
अस्यैतदिति । द्वे वाव ब्रह्मणो रूपे मूर्त चैवामूर्तं च इत्यादिश्रुतेरिति भावः ॥ १९ ॥  
  
कचनाकचनं सर्गक्षयात्मास्य निजं वपुः ।  
व्योमात्म शुक्लकृष्णं स्याद्यथावयविनो वपुह् ॥ २० ॥  
  
यथा अवयविनो वपुः स्वरूपमवयवभेदभिन्नमिव तद्वच्चेत्यर्थः ॥ २० ॥  
  
यथायं त्वं सितोदान्तरेक एवादितः कचैः ।  
तथा ब्रह्मैवमच्छात्म सर्गे सर्गक्षयेऽक्षयम् ॥ २१ ॥  
  
यथा अयं प्रसिद्धस्त्वं सितोदस्य स्वच्छोदकस्य ह्रदस्यान्तः प्रविष्टो   
बिम्बप्रतिब्बिम्बभेदक्षयादेक एव । आदितो ह्रदप्रवेशात्पूर्वमपि   
बिम्बप्रतिबिम्बभावादिभेदकचनैरप्येक एवाक्षयोदयस्तथा ब्रह्मापि सर्गे   
सर्गक्षये चाक्षयोदयमेकमेवेत्यर्थः ॥ २१ ॥  
  
यथा स्वप्ने सुषुप्ते च निद्रैकैवाक्षयानिशम् ।  
सर्गेऽस्मिन्प्रलये चैव ब्रह्मैकं चितिरव्ययम् ॥ २२ ॥  
  
चितिः चित्स्वभावमव्ययमविकारि ॥ २२ ॥  
  
यथा स्वप्ने जगद्द्रष्टुः शान्तं शाम्यत्यशेषतः ।  
तद्वदस्मज्जगदिदं शान्तं शाम्यत्यशेषतः ॥ २३ ॥  
  
यथा स्वप्ने प्रसिद्धं जगज्जाग्रत्सुषुप्त्योः शान्तमेव शाम्यति ॥ २३ ॥  
  
तदन्यत्रास्ति खे खाख्यं तथेत्यङ्ग न विद्महे ।  
अशङ्क्यं परखे त्वेतदस्मच्चिद्व्योम्नि सम्भवात् ॥ २४ ॥  
  
बाधितमत एव खाख्यं शून्याख्यं तत्स्वाप्नं जगदन्यत्र देशान्तरे तथैव   
विद्यते इति तु बोधदृष्ट्या न विद्महे । परेषां पुरुषान्तराणां खे जीवाकाशे   
स्थास्यतीति तु अशङ्क्यं शङ्कानर्हम् । कुतः अस्मच्चिद्व्योम्न्येवास्मद्वासनामयस्य   
सम्भवादबाधितदशायामपि परचिद्व्योम्नि प्रसक्त्यभावादित्यर्थः ॥ २४ ॥  
  
यथेहास्मच्चिदाकाशकचनं सर्गसङ्क्षये ।  
तथान्यत्संविदाकाशं नैवमित्यत्र का प्रमा ॥ २५ ॥  
  
यद्यस्मदनुभवसिद्धसर्गः प्रबोधबाधितः परसंविदाकाशं विशेत्तदा परस्य   
प्रबोधेन शुद्धचिदाकाशकचनं नास्तीत्येव कल्प्यं स्यात् तत्र च कल्पकं   
प्रमाणं नास्तीत्याह - यथेति ॥ २५ ॥  
  
शिष्य उवाच ।  
  
एवं चित्तद्यथा स्वप्ने द्रष्टुरन्यः स दृश्यधीः ।  
विद्यते तद्वदन्यत्र मन्येऽस्ति जगदादिधीः ॥ २६ ॥  
  
एवमुक्तरीत्यास्मत्संविद्विषयः परसंविदि न भाति चेत् स्वप्नद्रष्टुरन्यो जाग्रत्पुरुषो   
यथा स दृश्यधीर्विद्यते तद्वदन्यत्र प्रलयकालेऽपि अन्यत्र पुरुषान्तरे   
जगदादिधीरस्तीति मन्ये सम्भावये ॥ २६ ॥  
  
गुरुरुवाच ।  
  
एवमेतन्महाप्राज्ञ स्वरूपं तु न तज्जगत् ।  
चिति भाति स्वरूपं तत्तद्वदेव न भाति च ॥ २७ ॥  
  
अभ्युपगमेन गुरुरुत्तरमाह - एवमेतदिति । अत एव   
प्रलयेऽप्यैन्दवजगत्सद्भावदर्शनं धातुः प्राग्वर्णितमिति भावः । यदि जगच्चितः   
स्वरूपं स्यात्तदा सर्वसाधारणं स्यात्तत्तु न किन्तु चित्यध्यस्तं भाति   
तद्द्रष्ट्टृणामन्येषां तद्वदेव न भाति चेति तत्तदनुसारेण व्यवस्थित।   
तत्स्वरूपमित्यथः ॥ २७ ॥  
  
न भाति न च तत्किञ्चिन्न च तत्किञ्चिदेव सत् ।  
तच्चिदाकाशकचनं के तत्र सदसद्दृशौ ॥ २८ ॥  
  
साधारणं न भातीत्यत एव तन्न किञ्चित् तुच्छं न तु किञ्चिदेवं सत् किन्तु   
तत्तज्जीवचिदाकाशकचनमात्रं तत्र सदसदृशौ के ॥ २८ ॥  
  
विद्यते तद्धि सर्वत्र सर्वं सर्वेण सर्वदा ।  
न विद्यते च तत्किञ्चित्सर्वं सर्वत्र सर्वदा ॥ २९ ॥  
  
यदि तु चिदाकाशरूपेण विद्यते इत्युच्येत तदा तज्जगत्सर्वेण प्रकारेण स्र्वत्र सर्वदा   
विद्यते । स्व्रूपेण तु न किञ्चित्कुत्रचित्कदाचिदपि विद्यत इत्यर्थः ॥ २९ ॥  
  
तत्सत्तत्सर्वदा सर्वमसच्चासद्धि वाखिलम् ।  
तन्मयं तच्चिदाकाशं न नाशि न च नाशि तत् ॥ ३० ॥  
  
यतस्तद्ब्रह्मैव सदसच्च अतो जगदपि सदसच्च भाति । यतश्चिदाकाशं न नाशि   
अतस्तन्मयं जगच्च न नाशि ॥ ३० ॥  
  
यन्नाम सच्चिदाकाशं सर्गप्रलयरूपि तत् ।  
तद्दुःखायापरिज्ञातं परिज्ञातं परः शमः ॥ ३१ ॥  
  
यद्यस्मात्तच्चिदाकाशमेव सर्गप्रलयरूपि । तदेवापरिज्ञातं दुःखाय परिज्ञातं   
तु परः शमः । सर्वदुःखक्षय इत्यर्थः ॥ ३१ ॥  
  
विद्यते सर्वथैवेदं सर्वं सर्वत्र सर्वदा ।  
न विद्यते सर्वथा च सर्वं सर्वत्र सर्वदा ॥ ३२ ॥  
  
तच्च यथा परिज्ञानं ज्ञाज्ञयोः सर्वत्र सर्वदा विद्यते न विद्यते च ॥ ३२ ॥  
  
एष देवो घटः शैलः पटः स्फोटस्तटो वटः ।  
तृणमग्निः स्थावरं च जङ्गमं सर्वमेव च ॥ ३३ ॥  
  
तस्यैव सर्वरूपेण सर्वत्र विद्यमानतां प्रपञ्चयति - एष देव इत्यादिना ॥ ३३ ॥  
  
अस्ति नास्ति च शून्यं च क्रिया कालो नभो मही ।  
भावाभावौ भवो भूतिर्नाशाः पाशाः शुभाशुभाः ॥ ३४ ॥  
  
भवो जन्म ॥ ३४ ॥  
  
तन्नास्त्येव न यन्नाम नित्यमेकस्तथा बहिः ।  
आदिमध्यमथान्तं तु कालत्रितयमेव च ॥ ३५ ॥  
  
सर्वं सर्वेण सर्वत्र सर्वदैवात्र विद्यते ।  
सर्वं सर्वेण सर्वत्र सर्वदात्र न विद्यते ॥ ३६ ॥  
  
यदैव। राम सर्वात्म सर्वमेवास्ति सर्वदा ।  
ब्रह्मात्मत्वात्स्वप्नसंवित्पुरन्यायेन वै तदा ॥ ३७ ॥  
  
ब्रह्मभावेन दर्शने तृष्णादयः सर्वे पदार्थाः प्रत्येकं सर्वकर्तारः   
सर्वभोक्तारः सर्वेश्वराश्चेत्येतदपि प्रपञ्चयति - ब्रह्मात्मत्वादित्यादिना ॥ ३७   
॥  
  
तृणं कर्तृ तृणन्न् भोक्तृ ब्रह्मात्मत्वात्तृणं विभुः ।  
घटः कर्ता घटो भोक्ता घटः सर्वेश्वरेश्वरः ॥ ३८ ॥  
  
सर्वेषामीश्वराणामिन्द्रादीनामीश्वरः ॥ ३८ ॥  
  
पटः कर्ता पटो भोक्ता पटः सर्वेश्वरेश्वरः ।  
दृशिः कर्ता दृशिर्भोक्ता दृशिः सर्वेश्वरेश्वरः ॥ ३९ ॥  
  
गिरिः कर्ता गिरिर्भोक्ता गिरिः सर्वेश्वरेश्वरः ।  
नरः कर्ता नरो भोक्ता नरः सर्वेश्वरेश्वरः ॥ ४० ॥  
  
प्रत्येकं सर्ववस्तूनां कर्ता भोक्ता परात्परः ।  
अनादिनिधनो धाता सर्वं ब्रह्मात्मकं यतः ॥ ४१ ॥  
  
सर्ववस्तूनां प्रत्येकमेकं वस्तु कर्ता भोक्ता परात्परः श्रेष्ठादपि श्रेष्ठः ॥   
४१ ॥  
  
तृणकुम्भादयस्त्वेते स्वया विभुतया विभुः ।  
एवंरूपा स्थिता रूपं यद्विभातः क्षयोदयौ ॥ ४२ ॥  
  
स्वया प्रत्यगात्मरूपया । यद्यस्मिन् रूपे क्षयोदयौ विभातस्तादृशं सर्वं   
रूपमेवंरूपा विभुतैव स्थिता ॥ ४२ ॥  
  
बाह्योऽर्थोस्ति स एवेह कर्ता भोक्ता तथाविधः ।  
विज्ञानमात्रमेवास्ति कर्तृ भोक्तृ तथाविदाम् ॥ ४३ ॥  
  
उक्तेऽर्थे वादिनामनुभवं संवादयति - बाह्योऽर्थ इति । येषां बाह्यो   
विज्ञानातिरिक्तोऽर्थोस्ति तेषां स एव कर्ता भोक्ता च । यथा वैशेषिकसौत्रान्तिकादीनाम् ।   
येषां तु वादिनां विज्ञानमात्रमेवास्ति तथाविदां तेषां तदेव कर्तृ भोक्तृ च ॥   
४३ ॥  
  
न कश्चिच्चैव कर्तेह न च भोक्ता तथाविदाम् ।  
कश्चिदीश्वर एवेह कर्ता भोक्ता तथाविदाम् ॥ ४४ ॥  
  
शून्यवादिनां तु तदेवेत्याह - न कश्चिदिति । पाशुपतादीनां   
कश्चित्तत्प्रक्रियाप्रसिद्ध ईश्वर एव कर्ता भोक्ता च ॥ ४४ ॥  
  
सर्वमेव पदे तस्मिन्सम्भवत्युत्तमोत्तमे ।  
विधयः प्रतिषेधाश्च के ते सन्ति न सन्ति के ॥ ४५ ॥  
  
एवं मतभेदेपि न वादिनां मध्ये कस्यचिदप्यसम्भवदर्थवादित्वं   
यतस्तस्मिन्नुत्तमोत्तमे सर्वत्र सर्वशक्तिमति सर्वात्मके पदे सर्वमपि सम्भवति ।   
तस्मिन्पदे सर्वतत्तद्वाद्यभिमताः परस्परविलक्षणाः   
पदार्थप्रक्रियासाधनानुष्ठानफलादिविधयः परस्परकृतास्तत्प्रतिषेधाश्च   
सर्वेऽप्यविरोधेनासङ्कीर्णाः सम्भवन्ति । तत्तद्बुद्ध्यवच्छिन्नचैतन्ये   
वरशापन्यायेन यथास्वसङ्कल्पनं व्यवस्थितविवर्तसम्भवात् ॥ ४५ ॥  
  
शुद्धे द्रष्टेव चिद्व्योम दृश्यतामिव भावयत् ।  
स्व्मात्मानं जगदिति पश्येत्तिष्ठेदनामयम् ॥ ४६ ॥  
  
तत्र तत्र चिद्व्योम शुद्धे स्वात्मनि तत्तद्वासनानुसारिदृश्यतामिव भावयत्सत्   
द्रष्टेव भूत्वा स्वमात्मानं तादृशं जगदिति पश्यत्तत्र तत्र वस्तुतोऽनामयमेव   
तिष्ठेत् स्थातुं शक्तमित्यर्थः ॥ ४६ ॥  
  
सर्वा दृशो विधिनिषेधदृशश्च सर्वाः   
सङ्कल्पवेदनविशेषसशेषपूर्वाः ।  
सत्यात्मिकाः सततमेव न चैव सत्या रूपं यथानुभवमत्र यतः स्वरूपम् ॥   
४७ ॥  
  
हे राम सर्वेषां जीवानां सर्वाः स्वस्वानुभवसिद्धाः पदार्थादिदृशः सर्वाः   
परस्परविलक्षणविधिनिषेधदृशश्च   
यस्मात्तत्तत्सङ्कल्पतत्तद्वेदनविशेषतत्तदनुभवशेषवासनासहिततत्तत्काम##-  
तत्तदर्थक्रियासमर्थत्वात्सत्यात्मिकाः परदृशा तु प्रतीतेरेवाभावान्न चैव सत्याः   
शश"षृङ्गकल्पाः । यतः प्रत्यगात्मरूपं यथानुभवमेव जगद्रूपं धत्ते   
इति शेषः ॥ ४७ ॥  
  
इति त्वया शिष्यतया मदन्तिकाच्छ्रुतं पुरा तेन न चासि बुद्धवान् ।  
ततोऽनुभूयान्यजगद्भवाद्भवानिहाद्य जातोऽसि तदेव पृच्छसि ॥ ४८ ॥  
  
हे राम पुरा पूर्वयुगे त्वया शिष्यतया स्थित्वा गुरोर्मम अन्तिकात् इति   
एवंवर्णितरूपमुपदेशनं श्रुतं तेनोपदेशेन त्वं तदा न चासि बुद्धवान् ।   
ततस्तदनन्तरमबोधदोषादेव पुनर्भवान् पुनर्भवादन्यजगदनुभूय   
अद्यास्मिंस्त्रेतायुगे इह दशरथगृहे जातोऽसि । तदेव प्राङ्मां प्रति पृष्टमद्यापि   
मां पृच्छसि ॥ ४८ ॥  
  
ज्ञानं सदेतदखिलं श्रुतमुत्तमं चित्संसारदीर्घरजनीसितरश्मिबिम्बम् ।  
जातस्त्वमभ्युदयवानमलैकबोध उत्सार्य मोहमनुतिष्ठ यथागतं त्वम् ॥   
४९ ॥  
  
अत्रापि त्वया मदुपदिष्टमुत्तमं सत् परमार्थवस्तुगोचरमत एव संसारलक्षणाया   
दीर्घरजन्यास्तापतमोनिवर्तकत्वात्सितरश्मेः पूर्णचन्द्रस्य बिम्बमिव स्थितं   
ज्ञानमखिलं समग्रं श्रुतं तेन त्वं मोहमज्ञानमुत्सार्य   
निरतिशयानन्दरूपपरमपुरुषार्थलाभाभ्युदयवान् अमलैकबोधरूपो जातः एवं   
कृतकृत्यस्त्वमतःपरं यथागतं व्यवहारपरम्पराप्राप्तं   
स्वराज्यपरिपालनादिकमनुतिष्ठ ॥ ४९ ॥  
  
तिष्ठंस्तदात्मनि परे विमलस्वभावे सर्वात्मके तपति सर्वपदार्थमुक्तः ।  
निर्वाणशन्तमतिरम्बरकोशकान्तो धर्मेण राज्यमनुपालय तीर्णतृष्णः ॥   
५० ॥  
  
हे राम त्वं विमलस्वभावे तपति सर्वतः प्रकाशमाने सर्वात्मके आत्मनि   
सर्वदृश्यपदार्थमुक्तस्तिष्ठन्सन् निर्वाणो निरतिशयानन्दमग्नोऽत्र एव शान्ता   
मतिर्यस्य तहाविधः सन्नम्बरकोशमिव कान्तो मनोहरस्तीर्णस्तृष्णः सन् धर्मेण   
राज्यमनुपालयेत्यन्ते मङ्गलार्थमाशीः ॥ ५० ॥  
  
इत्यार्षे श्रीवासिष्ठमहारामायणे वा० दे० मो० नि० उ०   
प्राक्तनरामशिष्यत्वोपाख्यानं नाम त्रयोदशाधिकद्विशततमः सर्गः ॥ २१३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
प्राक्तनरामशिष्यत्वोपाख्यानं नाम त्रयोदशाधिकद्विशततमः सर्गः ॥ २१३ ॥  
  