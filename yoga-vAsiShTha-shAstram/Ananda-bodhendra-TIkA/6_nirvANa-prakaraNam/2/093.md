+++
title = "०९३"

+++
त्रिनवतितमः सर्गः ९३  
  
श्रीवसिष्ठ उवाच ।  
  
अथैवंरूपसंवित्तेः परावृत्त्य प्रयत्नतः ।  
तमम्बरकुटीकोशदेशमागतवानहम् ॥ १ ॥  
  
वसिष्ठकुठ्यान्न् ध्यानस्थसिद्धस्येह निरीक्षणम् ।  
पातः कुट्युपसंहारात्स्वोदन्तोक्तिश्च वर्ण्यते ॥   
  
अथ धारणासिद्धजगद्देहदर्शनानन्तरमेवंरूपाया उक्तरूपायाः   
कौतुकदर्शनसंवित्तेः सकाशात्परावृत्त्याहं तत्प्राक्तनं   
स्वसमाधिस्थानमम्बरकुटीकोशदेशमागतवान् ॥ १ ॥  
  
यावत्तत्र न पश्यामि स्वदेहं क्वचन स्थितम् ।  
पश्यामि केवलं सिद्धं कमप्यन्यं पुरः स्थितम् ॥ २ ॥  
  
यावत्साकल्येनान्विष्टमपि क्वचन स्वदेहं न पश्यामि ॥ २ ॥  
  
उपविष्टं समाधाननिष्ठमिष्टं पदं गतम् ।  
सौम्योदयमिवादित्यं दग्धेन्धनमिवानलम् ॥ ३ ॥  
  
इष्टं परमप्रेमास्पदं निरतिशयानन्दब्रह्मपदं गतम् । तं वर्णयति -   
सौम्योदयमिवेत्यादिना ॥ ३ ॥  
  
बद्धपद्मासनं शान्तं समाधाननिरिङ्गनम् ।  
गुल्फद्वितयमध्यस्थवृषणं विषयातिगम् ॥ ४ ॥  
  
समाधानेनेष्टविषये चित्तस्थैर्येण निरिङ्गनं निश्चलम् ॥ ४ ॥  
  
मृष्टसौम्यसमाभोगस्कन्धबन्धुरकन्धरम् ।  
सुस्थिरोदारविश्रान्तस्फारकस्थितिसुन्दरम् ॥ ५ ॥  
  
समं कायशिरोग्रीवं धारयन् इति भगवदुक्तध्यानाङ्गदेहस्थितिलक्षणान्यस्याह   
- मृष्टेति । भस्मत्रिपुण्ड्ररेखामृष्टाभ्यां सौम्याभ्यां   
गाम्भीर्यरम्याभ्यां समाभोगाभ्यां स्कन्धाभ्यां बन्धुरा कन्धरा ग्रीवा   
यस्य । सुस्थिरस्य उदारे वस्तुनि विश्रान्तेन मनसा स्फारस्य प्रसन्नवदनस्य कस्य   
शिरसः स्थित्या सुन्दरम् ॥ ५ ॥  
  
नाभीनिकटगोत्तानपाणिद्वितयदीप्तिभिः ।  
हृदयाम्भोजतेजोभिर्बहिष्ठैरिव भासितम् ॥ ६ ॥  
  
पाणिद्वितयस्य दीप्तिभिः फुल्लपद्मद्वयसदृशशोभाभिः । हृदयाम्भोजेति   
तासामेवोत्प्रेक्षा ॥ ६ ॥  
  
श्लिष्टपक्ष्मेक्षणं क्षीणसर्वेक्षं स्वच्छतां गतम् ।  
सरो निमीलिताम्भोजमिव सुप्तं दिनात्यये ॥ ७ ॥  
  
क्षीणाः सर्वा ईक्षा बाह्येन्द्रियव्यापारा यस्य । दिनात्यये रात्रौ ॥ ७ ॥  
  
अविक्षुभितमाशान्तमन्तःकरणकोटरम् ।  
दधानं धीरया वृत्त्या शान्तोत्पातमिवाम्बरम् ॥ ८ ॥  
  
अपश्यता निजं देहं तं मुनिं पश्यता पुरः ।  
इदं मया तदा तत्र चिन्तितं चारुचेतसा ॥ ९ ॥  
  
इदं वक्ष्यमाणं चिन्तितम् ॥ ९ ॥  
  
अयं कश्चिन्महासिद्धः सम्प्राप्तोऽस्मिन्दिगन्तरे ।  
विचार्याहमिवैकान्तं विश्रामार्थी महाम्बरम् ॥ १० ॥  
  
पूर्वमहमिवैकान्तविश्रामार्थी ॥ १० ॥  
  
समाधियोग्यमेकान्तं लभेयेतीह चिन्तया ।  
कुटी दृष्टेयमेतेन सत्यसङ्कल्पशालिना ॥ ११ ॥  
  
समाधियोग्यमेकान्तं स्थलं लभेय इति चिन्तया इह सम्प्राप्तः । एतेन इयं कुटी   
स्वध्यानयोग्या दृष्टा ॥ ११ ॥  
  
मदागमनमेतेन ततोऽचिन्तयता चिरम् ।  
तं स्वदेहं शवीभूतमपास्येह कृता स्थितिः ॥ १२ ॥  
  
तत एतेन चिरं मदुपेक्षणाच्छवीभूतं तत्र स्थितं स्वदेहं वसिष्ठदेहं   
दृष्ट्वा तत्र पुनर्मदागमनमचिन्तयता अजानता तं देहमपास्य अन्यतः क्षिप्त्वा   
इह कुट्यां स्थितिः कृता ॥ १२ ॥  
  
तदिहास्तमहं यामि स्वं लोकमिति निश्चयम् ।  
यावद्गन्तुं प्रवृत्तोऽस्मि तावत्सङ्कल्पनक्षयात् ॥ १३ ॥  
  
तन्मम शरीरमिह अस्तं नष्टमतोऽहमातिवाहिकदेहेनैव स्वं सप्तर्षिलोकं यामि इति   
निश्चयं कृत्वा यावद्गन्तुमहं प्रवृत्तोऽस्मि तावदित्यर्थः ॥ १३ ॥  
  
सा निवृत्ता कुटी तत्र सम्पन्नं व्योम केवलम् ।  
स सिद्धोऽपि निराधारः पतितोधः समाधिमान् ॥ १४ ॥  
  
स्वप्नसङ्कल्पसंशान्तौ स्वप्नसङ्कल्पपत्तनम् ।  
यदा सा सुकुटी नष्टा मत्सङ्कल्पोपशान्तितः ॥ १५ ।  
  
पत्तनम् इवेति शेषः । पूर्वस्य परस्य चायं कुटीनाशस्य दृष्टान्तः ॥ १५ ॥  
  
स पपात ततो ध्यानी जलोत्पीड इवाम्बुदात् ।  
खादिवानिलनुन्नोऽब्द इन्दुबिम्बमिव क्षये ॥ १६ ॥  
  
जलोत्पीडो जलासारः । क्षये प्रलयकाले इन्दुब्बिम्बमिव ॥ १६ ॥  
  
वैमानिक इवापुण्यश्छिन्नमूल इव द्रुमः ।  
खात्त्यक्त इव पाषाणः स पपात ततोऽवनौ ॥ १७ ॥  
  
अपुण्यः क्षीणपुण्यः । अवनौ वक्ष्यमाणकाञ्चनावनौ ॥ १७ ॥  
  
अहं यावदियं तावत्कुटिकास्त्विति कल्पने ।  
क्षीणे कुटीक्षये जाते स सिद्धः पतितः क्षणात् ॥ १८ ॥  
  
अहं यावदिह स्थास्यामि तावदियं कुटिका अस्तु तिष्ठतु इति एवंरूपे   
मदीयसत्यसङ्कल्पने गमनसङ्कल्पने क्षीणे सति ॥ १८ ॥  
  
पतता तेन सिद्धेन ततः सौजन्यकौतुकः ।  
मनसैवाहमगनं नभसो वसुधातलम् ॥ १९ ॥  
  
तेन सिद्धेन सह अहं मनसा तेनातिवाहिकदेहेनैव वसुधातलमगमम् ॥ १९ ॥  
  
सोऽपतत्पवनस्कन्धवलनावर्तवृत्तिभिः ।  
सप्तद्वीपसमुद्रान्ते गीर्वाणरमणावनौ ॥ २० ॥  
  
प्रवहादिपवनस्कन्धानां बलनं परिवर्तनं   
तत्प्रयुक्ताभिरावर्तसदृशवृत्तिभिर्यथा आवर्ते भ्रमज्जलमधः प्रविशति   
तद्वदित्यर्थः । गीर्वाणानां रमणाधिकरणे काञ्चनावनौ ॥ २० ॥  
  
प्राणापानोर्ध्वगामित्वात्खाद्यथास्थितमेव सः ।  
सृष्टपूर्वोर्ध्वमूर्धोर्व्यां बद्धपद्मासनोऽपतत् ॥ २१ ॥  
  
उर्व्यां सृष्टः प्रथमं निवेशितः पूर्वः पदभागो येन   
तथाविधश्चासावूर्ध्वमूर्धा च तथाविधः सन् । तत्कुतः । प्राणेनापानस्योर्ध्वं   
आकर्षणेनोर्ध्वगामित्वात्कूपेऽवतरतः कुम्भस्य रज्ज्वेव तुम्बस्य वृन्तेनेव   
चोर्ध्वं प्राणापानाभ्यां विष्टब्धत्वेनाधःशिरस्कत्वाघटनादित्यर्थः ॥ २१ ॥  
  
न प्रबुद्धो बभूवासौविचरं तमचेतनः ।  
पाषाणदेह इव ता तूलात्मेवैव वा लघुः ॥ २२ ॥  
  
तं तथाविधं विचरं चलनं प्राप्याप्यसौ समाधेर्न प्रबुद्धो बभूव ।   
यतश्चित्तस्यान्यत्र दृढासक्तेरचेतनप्रायः । तर्हि अतिदूरात्पतनेन भग्नगात्रः   
कुतो नाभूत्तत्राह - पाषाणेति । वज्रपाषाणदेह इव योगबलाद्दृढस्तूलपिण्ड   
इव लघुरेव वा ॥ २२ ॥  
  
मया तदवबोधार्थमथ यत्नवता तदा ।  
कृत्वा जलदतां व्योम्नि वृष्टं गर्जितमूर्जितम् ॥ २३ ॥  
  
बोधार्थं समाधेर्व्युत्थापनार्थम् । जलदतां मेघतां कृत्वा वृष्टम् ।   
ऊर्जितं बलवत्तरं च गर्जितम् ॥ २३ ॥  
  
करकाशनिपातेन तेन तस्मिन्दिगन्तरे ।  
मयूरं प्रावृषेवामुं बुद्ध्या बोधितवानसौ ॥ २४ ॥  
  
असौ मेघभूतोऽहं प्रावृषा मयूरमिवामुं सिद्धं बुद्ध्या स्वबुद्धिकौशलेन   
बहिराकृष्टया तद्बुद्ध्या वा बोधितवान् समाधेर्व्युत्थापितवान् ॥ २४ ॥  
  
बभूवाभासिताङ्गश्रीर्विकासितविलोचनः ।  
धारानिकरफुल्लात्मा प्रावृषीवाम्बुजाकरः ॥ २५ ॥  
  
प्रबुद्धं सम्प्रशान्तायां दृष्टौ तमहमग्रतः ।  
अपृच्छं स्वच्छया वृत्त्या निवृत्तं परमार्थतः ॥ २६ ॥  
  
परमार्थतः परमार्थस्थितिहेतोः समाधेः ॥ २६ ॥  
  
क्व स्थितोऽसि करोषीदं किं च भो मुनिनायक ।  
कस्त्वं कस्मादलं दूरान्न भ्रंशमपि चेतसि ॥ २७ ॥  
  
किमपृच्छस्तदाह - क्वेति । दूराद्भ्रंशमधःपातमपि कस्मान्न चेतसि न   
सञ्जानासि ॥ २७ ॥  
  
इत्युक्तो मामसौ प्रेक्ष्य संस्मृत्य प्राक्तनीं गतिम् ।  
उवाच वचनं चारु चातको जलदं यथा ॥ २८ ॥  
  
सिद्ध उवाच ।  
  
प्रतिपालय मे यावत्स्ववृत्तान्तं स्मराम्यहम् ।  
कथयिष्यामि ते पश्चात्पाश्चात्यं वृत्तमात्मनः ॥ २९ ॥  
  
प्रतिपालय प्रतीक्षस्व ॥ २९ ॥  
  
इत्युक्त्वा चिन्तयित्वाशु स यथा वृत्तमक्षतम् ।  
स्मृतवान्सायमह्नीव समाचरितमात्मनः ॥ ३० ॥  
  
वृत्तं पूर्वस्ववृत्तान्तं जन्मान्तरवृत्तान्तैः सह । अक्षतं समग्रम् । अह्नि   
वृत्तमात्मनश्चरितं यथा जनः सायं स्मरति तद्वत् ॥ ३० ॥  
  
मामथोवाच वचनं चारु चन्द्रांशुशीतलम् ।  
आह्लादनमनिन्द्यं च निरवद्यं सुखोदयम् ॥ ३१ ॥  
  
वक्ष्यमाणवचनस्य विवेकवैराग्यप्रधानत्वाच्चार्वित्यादिविशेषणैः प्रशंसा ॥ ३१   
॥  
  
सिद्ध उवाच ।  
  
अधुना त्वं मया ब्रह्मन्परिज्ञातोऽभिवादये ।  
अतिक्रमोऽयं क्षन्तव्यः स्वभावो हि सतां क्षमा ॥ ३२ ॥  
  
अतिक्रमः प्रथमदर्शनेऽनभिवादनलक्षणोऽपराधः ॥ ३२ ॥  
  
मुने चिरमहं भ्रान्तो देवोपवनभूमिषु ।  
भोगामोदविमोहेषु षट्पदः पद्मिनीष्विव ॥ ३३ ॥  
  
तत्र क्व स्थितोऽसीति प्रश्नस्य   
प्रत्यक्षदृष्टसमाधिस्थानकुटीविषयत्वायोगात्तत्पूर्वतनाधारभेदान्   
जातिस्मारत्वं ख्यापयन् जन्मान्तरसाधारणानाह - मुने इति ॥ ३३ ॥  
  
दृश्यनद्यामथो चित्तजलकल्लोलहेलया ।  
चक्रावर्तोह्यमानेन मयोद्विग्नेन चिन्तितम् ॥ ३४ ॥  
  
चित्तजलकल्लोलहेलया स्वप्नवद्दृश्यनद्यामुह्यमानेन अत एव चिरकालेन विचारोदये   
संसारादुद्विग्नेन वक्ष्यमाणं चिन्तितम् ॥ ३४ ॥  
  
संसारसागरे दृश्यकल्लोलैरहमाकुलः ।  
कालेनोद्वेगमायातश्चातकोऽवग्रहे यथा ॥ ३५ ॥  
  
अवग्रहे वृष्टिप्रतिबन्धे ॥ ३५ ॥  
  
संविन्मात्रैकसारेषु रम्यं भोगेषु नाम किम् ।  
अवतिष्ठे गतोद्वेगसंविद्व्योम्न्येव केवलम् ॥ ३६ ॥  
  
किं चिन्तितं तदाह - संविन्मात्रेति । भोगेषु किं नाम रम्यम् । यदि तत्र   
संविदात्मना प्रथमानं सुखमेव रम्यं तदतिरिक्तानां तत्साधनानां   
दुःखस्वरूपत्वेन तन्मात्रसारत्वात्तर्हि दुःखांशं सर्व विहाय सारभूते   
सुखसंविद्व्योम्न्येव केवलमवतिष्ठे किमन्येनासारेणेत्यर्थः ॥ ३६ ॥  
  
शब्दरूपरसस्पर्शगन्धमात्रादृते परम् ।  
नेह किञ्चन नामास्ति किमेतावत्यहं रमे ॥ ३७ ॥  
  
न ह्यपरिच्छिन्नं सुखं विहाय परिगणिते परिच्छिन्ने असुखे रमणमुचितमित्याह ##-  
  
चिन्मात्राकाशमेवैतत्सर्वं चिन्मात्रमेव वा ।  
तत्किमत्रासदाकारे रमे नष्टमतिर्यथा ॥ ३८ ॥  
  
एतत् शब्दादिसर्वं चिन्मात्रे स्वतः सति तद्व्यतिरेकेण विभाव्यमानमाकाशं   
शून्यमेव तदव्यतिरेकदर्शने चिन्मात्रमेव पर्यवस्यति ।   
तदेवमुभयथाप्यसदाकारे अत्र शब्दादौ किं रमे । नष्टमतिरुन्मत्तो यथा   
तथेत्यर्थः ॥ ३८ ॥  
  
विषया विषवैषम्या वामाः कामविमोहदाः ।  
रसाः सरसवैरस्या लुठन्नेषु न को हतः ॥ ३९ ॥  
  
विषयाः शब्दादयो विषवन्मरणोन्मादादिवैषम्यहेतवः । वामाः स्त्रियः । रसाः   
रागाः सरसस्यापि पुंसो वैरस्यहेतवः । एषु लुठन् को न हतः ।   
कुरङ्गमातङ्गादीनामेकैकासक्त्यापि वधबन्धनादिदर्शनादित्यर्थः ॥ ३९ ॥  
  
जीर्णा जीवितजम्बालजरच्छफरिकामतिः ।  
कायं द्रुतगताऽऽदातुं जरेच्छति बृहद्बकी ॥ ४० ॥  
  
एवं कायेऽप्यासक्तिर्नोचितेत्याह - जीर्णेति । द्रुतगता जरा बृहद्बकी जीवितजम्बाले   
बृहतीयं शफरिका लब्धेति मतिर्यस्यास्तथाविधा सती कायमादातुन्न्   
ग्रसितुमिच्छति ॥ ४० ॥  
  
कायोऽयमचिरापायो बुद्बुदोऽम्बुनिधाविव ।  
स्फुरन्नेव पुरोन्तर्द्धि याति दीपशिखा यथा ॥ ४१ ॥  
  
विविधाकुलकल्लोला चक्रावर्तविधायिनी ।  
मृतिजन्मबृहत्कूला सुखदुःखतरङ्गिणी ॥ ४२ ॥  
  
एवं जीवितेऽप्याशा नोचितेति तन्नदीत्वेन वर्णयति - विविधेत्यादिना । विविधा आकुला   
विक्षेपा एव कल्लोला यस्याः ॥ ४२ ॥  
  
यौवनोल्लासकलिला जराधवलफेनिला ।  
काकतालीययोगेन सम्पन्नसुखबुद्बुदा ॥ ४३ ॥  
  
कलिला पङ्काविला ॥ ४३ ॥  
  
व्यवहारमहावाहलेखाजडरवाकुला ।  
रागद्वेषघनोल्लासा भूतलालोलदेहिका ॥ ४४ ॥  
  
व्यवहारलक्षणया महाप्रवाहलेखया जडरवैर्मूर्खप्रलापैः   
लडयोरभेदात्तल्लक्षणैर्जलरवैराकुला । रागद्वेषलक्षणैर्घनैर्मेघैरुल्लसति   
वर्धते तथाविधा ॥ ४४ ॥  
  
लोभमोहमहावर्ता पातोत्पातविवर्तनी ।  
हा तप्ता जीविताख्येयं नदी नदनशीतला ॥ ४५ ॥  
  
हा इति खेदे । नदनन्न् नदनः शब्दमात्रं तेन शीतला वस्तुतस्तापत्रयतप्ता वहतीति   
सम्बन्धः ॥ ४५ ॥  
  
अपूर्वाण्युपगच्छन्ति तथा पूर्वाणि यान्त्यलम् ।  
संसारसरिदम्बूनि सङ्गतानि धनानि च ॥ ४६ ॥  
  
संसारसरिदम्बुभूतानि सङ्गतानि इष्टपुत्रमित्रादिसङ्गमाः । धनानि च   
पूर्वाण्यपयान्ति अपूर्वाणि चोपगच्छन्ति ॥ ४६ ॥  
  
प्रवृत्ता ये निवर्तन्ते तैरलं हतभावैकैः ।  
अपूर्वा ये प्रवर्तन्ते तेष्वथास्थेह कीदृशी ॥ ४७ ॥  
  
तत्र गच्छत्स्वागच्छत्सु च न शोकहर्षावुचितावित्याह - प्रवृत्ता इति ॥ ४७ ॥  
  
सर्वस्याः सरितो वारि प्रयात्यायाति चाकरात् ।  
देहनद्याः पयस्त्वायुर्यात्येवायाति नो पुनः ॥ ४८ ॥  
  
आयुषि धनादिवैलक्षण्यमाह - सर्वस्या इति । आकराद्गिरिमेघादेः ॥ ४८ ॥  
  
शतशः परिवर्तन्ते प्रतिपिण्डं क्षणं प्रति ।  
कुलालचक्रकाभावा इव भावा भवाम्बुधौ ॥ ४९ ॥  
  
प्रतिपिण्डं प्रतिदेहं प्रतिक्षणं च भोग्या भावाः कुलालचक्रकेष्वारूढा   
घटशरावादिभावा इव ॥ ४९ ॥  
  
चरन्ति चतुराश्चौरा विषमा विषयारयः ।  
हरन्ति भावसर्वस्वं जागर्मि स्वपिमीह किम् ॥ ५० ॥  
  
भावो विवेकस्तल्लक्षणं सर्वस्वम् ॥ ५० ॥  
  
आयुषः खण्डखण्डाश्च निपतन्तः पुनः पुनः ।  
न कश्चिद्वेत्ति कालेन क्षतानि दिवसान्यहो ॥ ५१ ॥  
  
इदमद्य तथेदं च तथेदमिदमस्य मे ।  
एवं कलनया लोको गतं प्राप्तं न वेत्त्यहो ॥ ५२ ॥  
  
गतमायुः प्राप्तं मृत्युं च न वेत्ति ॥ ५२ ॥  
  
भुक्तं पीतमनन्तासु भ्रान्तं च वनभूमिषु ।  
दृष्टानि सुखदुःखानि किमन्यदिह साध्यते ॥ ५३ ॥  
  
अन्यत् अपूर्वम् ॥ ५३ ॥  
  
सुखदुःखानुभवनाद्भूयोभूयो विवर्तनात् ।  
अनित्यत्वाच्च भावानां स्थिता निष्कौतुका वयम् ॥ ५४ ॥  
  
निष्कौतुका भोगेषु निरुत्कण्ठाः ॥ ५४ ॥  
  
भुक्तानि भोगवृन्दानि दृष्टा चानित्यता भृशम् ।  
नोपलभ्यत एवाति विश्रान्तिरिह कुत्रचित् ॥ ५५ ॥  
  
भ्रान्तमुत्तुङ्गशृङ्गासु मेरूपवनभूमिषु ।  
लोकपालपुरीषूच्चैः सम्प्राप्तं किमकृत्रिमम् ॥ ५६ ॥  
  
अकृत्रिमं शाश्वतं किं सम्प्राप्तम् । न किञ्चिदित्यर्थः ॥ ५६ ॥  
  
सर्वत्र दारुभिर्वृक्षा मांसैर्भूतानि भूर्मृदा ।  
दुःखान्यनित्यता चेति कथमाश्वास्यते वद ॥ ५७ ॥  
  
सर्वभोगेष्वसारतां विविच्य दर्शयति - सर्वत्रेति ॥ ५७ ॥  
  
न धनानि न मित्राणि न सुखानि न बान्धवाः ।  
शक्नुवन्ति परित्रातुं कालेनाकलितं जनम् ॥ ५८ ॥  
  
जनो जीमूतजठरजलवद्गिरिकुक्षिषु ।  
यात्यन्तःशून्य एवास्तं पांसूपचयपेलवः ॥ ५९ ॥  
  
पांसूपचयः पांसुराशिरिव पेलवः अस्थिरः अदृढश्च जनो गिरिकुक्षिषु   
पतितजीमूतजठरजलवद्विषयान्तः आसक्तः सन् क्षने क्षणे हीयमानः   
अन्तःपुरुषार्थशून्य एव अस्तं मरणन्न् याति । जरठजीमूत इति पाठे   
शरन्मेघजलवत् ॥ ५९ ॥  
  
न मे मनोरमाः कामा न च रम्या विभूतयः ।  
इदं मत्ताङ्गनापाङ्गभङ्गलोलं च जीवितम् ॥ ६० ॥  
  
क्वेव कस्य कथं नाम कुत आश्वासना मुने ।  
अद्य श्वो वाऽऽपदं पापो मृत्युर्मूर्ध्नि नियच्छति ॥ ६१ ॥  
  
किंवृत्तानि कालकर्तृप्रकारनिमित्ताक्षेपकाणि । पापः क्रूरो मृत्युर्यस्मादद्य   
श्वो वा मूर्ध्नि आपदं यच्छति प्रापयतीत्यर्थः ॥ ६१ ॥  
  
शरीरं पर्णवद्भ्रंशि जीवितं जीर्णसंस्थिति ।  
धीरधीरतया ग्रस्ता रसा नीरसतां गताः ॥ ६२ ॥  
  
नीतं मनोरथैरेव नीरसैर्वाऽऽयुराततम् ।  
न मम स्वं चमत्कारकारि किञ्चिदपीहितम् ॥ ६३ ॥  
  
नीरसैर्भोगैस्तन्मनोरन्थैरेव वा आततमायुर्नीतम् । चमत्कारकारि किञ्चित् स्वं   
पुरुषार्थरूपं मम नेहितं न सम्पादितम् ॥ ६३ ॥  
  
मोहोऽद्य मान्द्यमायातो देहो नेहोपयुज्यते ।  
अनास्थैवोत्तमावस्था स्थानास्थैवाधमा स्थितिः ॥ ६४ ॥  
  
अनास्था विषयेषु । स्थानं जीवनं तदास्थैव अधमा स्थितिः ॥ ६४ ॥  
  
आपदापतितैवेयमहो मोहविधायिनी ।  
नित्यमित्येव मन्तव्यं सक्तव्यं नेह संसृतौ ॥ ६५ ॥  
  
विवेकिनां सम्पदादिप्राप्तौ इयं आपदेवापतितेति मन्तव्यम् ॥ ६५ ॥  
  
विधिभिः प्रतिषेधैश्च शाश्वतैरप्यशाश्वतैः ।  
यथेष्टं नीयते लोको जलं निम्नोन्नतैरिव ॥ ६६ ॥  
  
विवेकिनः कर्मशास्त्राण्यपि व्यामोहकान्येव भान्तीत्याह - विधिभिरिति ॥ ६६ ॥  
  
विवेकामोदसर्वस्वं चेतः कुसुमकोशतः ।  
हृत्वा मूर्च्छां प्रयच्छन्ति विषया विषवायवः ॥ ६७ ॥  
  
यतः कर्मिणामैहिकामुष्मिकविषयाविवेकं हृत्वा अनर्थमेव प्रापयन्तीत्याह ##-  
  
असदेव तथा नाम दृष्टं सत्तामुपागतम् ।  
यथाऽसदेव सद्रूपं सम्पन्नमसदेव सत् ॥ ६८ ॥  
  
वस्तुतस्तु विषयरूपमसदेव तथा सद्बुद्ध्या दृष्टं सत्तामुपागतं न वस्तुतः ।   
यथा सद्रूपमावरणेनासदेव सम्पन्नं तथा असदेव विक्षेपेण सत्सम्पन्नम् ।   
मायाशक्तेरघटितघटनपटीयस्त्वादित्यर्थः ॥ ६८ ॥  
  
दोलायन्त्योऽवनौ देहं सागरान्सागराङ्गनाः ।  
यथा धावन्ति धावन्ति जनता विषयांस्तथा ॥ ६९ ॥  
  
तत्र पराग्दृष्टीनां विषयोन्मुखी प्रवृत्तिः स्वाभाविकीत्याह - दोलायन्त्य इति ।   
कूलद्वयावनौ देहं प्रवाहं दोलावदान्दोलायन्त्यः सागराङ्गना नद्यो यथा   
सागरान् धावन्ति ॥ ६९ ॥  
  
धावन्ति विषयाṁल्लक्ष्यमुन्मुक्ताश्चित्तसायकाः ।  
स्पृशन्ति न गुणान्भूयः कृतघ्नाः सौहृदं यथा ॥ ७० ॥  
  
गुणान् विवेकवैराग्यादीन्मौर्वीश्च ॥ ७० ॥  
  
उत्पातवायुरेवायुर्मित्राण्येवातिशत्रवः ।  
बन्धवो बन्धनान्येव धनान्येवाति नैधनम् ॥ ७१ ॥  
  
अतितरां स्नेहासक्त्या शातयन्तीति शत्रवः । नैधनं निधनसाधनम् ॥ ७१ ॥  
  
सुखान्येवातिदुःखानि सम्पदः परमापदः ।  
भोगा भवमहारोगा रतिरेव परारतिः ॥ ७२ ॥  
  
आसक्तिजननेनातिदुःखानि । रतिरासक्तिरेव परा अरतिरुद्वेगः ॥ ७२ ॥  
  
आपदः सम्पदः सर्वाः सुखं दुःखाय केवलम् ।  
जीवितं मरणायैव बत मायाविजृम्भितम् ॥ ७३ ॥  
  
प्रागुक्तमेव विवृण्वन्नाह - आपद इत्यादिना ॥ ७३ ॥  
  
बहून्कालपरावर्तानिष्टानिष्टान्सुखं मनाक् ।  
पश्यन्प्रियवियोगांश्च याति जर्जरतां जनः ॥ ७४ ॥  
  
भोगा विषयसम्भोगा भोगा एव फणावताम् ।  
दशन्त्येव मनाक् स्पृष्टा दृष्टा नष्टाः प्रतिक्षणम् ॥ ७५ ॥  
  
फणावतां सर्पाणां भोगाः फणा एव । तदुपपादयति - दशन्त्येवेति ॥ ७५ ॥  
  
आयुर्याति निरायासपदप्राप्तिविवर्जितैः ।  
उदर्कभङ्गुराकारैः करालैः कष्टचेष्टितैः ॥ ७६ ॥  
  
भोगाशाबद्धतृष्णानामपमानः पदे पदे ।  
आलानमवलीनानां वन्यानामिव दन्तिनाम् ॥ ७७ ॥  
  
अवलीनानां खानपानोपवासादिना कर्शितानाम् ॥ ७७ ॥  
  
सम्पदः प्रमदाश्चैव तरङ्गोत्सङ्गभङ्गुराः ।  
कस्तास्वहिफणाच्छत्रच्छायासु रमते बुधः ॥ ७८ ॥  
  
न केवलं भङ्गुराअपि तु सद्यो मृत्युदाश्चेत्याह - अहिफणेति ॥ ७८ ॥  
  
सत्यं मनोरमाः कामाः सत्यं रम्या विभूतयः ।  
किन्तु मत्ताङ्गनापाङ्गभङ्गलोलं हि जीवितम् ॥ ७९ ॥  
  
सत्यशब्दावभ्युपगमवादद्योतकौ । सन्तु नाम मनोरमा इत्यर्थः ॥ ७९ ॥  
  
आपातरमणीयेषु रमन्ते विषयेषु ये ।  
अत्यन्तविरसान्तेषु पतन्ति निरयेषु ते ॥ ८० ॥  
  
आपात इन्द्रियसंयोगक्षणः अविचारो वा । पतन्तीति ।   
विषयव्यसनिनामधर्मावश्यम्भावादिति भावः ॥ ८० ॥  
  
द्वन्द्वदोषोपरुद्धानि दुःसाध्यान्यस्थिराणि च ।  
धनान्यभव्यसेव्यानि मम जातु न तुष्टये ॥ ८१ ॥  
  
तदुपायधनदोषमाह - द्वन्द्वेति । अर्जनकाले   
शीतोष्णक्षुत्पिपासादिद्वन्द्वदोषोपरुद्धानि दुःसाध्यानि च । कष्टेनार्जितान्यपि   
राजचोरदुर्व्यसनप्रमादादिभिर्विनाशादस्थिराणि च ॥ ८१ ॥  
  
आपातमात्रमधुरा दुःखपर्यवसायिनी ।  
मोहनायैव लोकस्य लक्ष्मीः क्षणविलासिनी ॥ ८२ ॥  
  
आपातरमणीयानि विमर्दविसराण्यति ।  
दुःखान्यापत्प्रदातृणि सङ्गतानि खलैरिव ॥ ८३ ॥  
  
सङ्गतानि धनादिसम्बन्धाः खलैः सङ्गतानि मैत्र्य इवेत्यावृत्त्या योज्यम् ॥ ८३ ॥  
  
शरदम्बुधरच्छायागत्वर्यो यौवनश्रियः ।  
आपातरम्या विषयाः पर्यन्तपरितापिनः ॥ ८४ ॥  
  
अयं श्लोकः किरातार्जुनीये अत्रत्य एव पठितो बोध्यः ॥ ८४ ॥  
  
अन्तकः पर्यवस्थाता जीविते महतामपि ।  
चलन्त्यायूंषि शाखाग्रलम्बाम्बूनीव देहिनाम् ॥ ८५ ॥  
  
पर्यवस्थाता अवश्यं प्रत्यवस्थाता । चलन्ति स्खलन्ति ॥ ८५ ॥  
  
जीर्यन्ते जीर्यतः केशा दन्ता जीर्यन्ति जीर्यतः ।  
क्षीयते जीर्यते सर्वं तृष्णैवैका न जीर्यते ॥ ८६ ॥  
  
भोगाभोगातिगहने सर्वस्मिन्कायकानने ।  
परमुल्लासमायाति तृष्णैका विषमञ्जरी ॥ ८७ ॥  
  
इदानीं भोगान्भुक्त्वा जन्मान्तरे विवेकवैराग्यादि प्राप्त्यामीति प्रत्याशा तु न   
कार्यैवेत्याह - भोगेति । सर्वस्मिन्भाविदेहपरम्परारूपेऽपि कायकानने ॥ ८७ ॥  
  
बाल्यं यौवनवद्याति यौवनं याति बाल्यवत् ।  
उपमानोपमेयत्वं भङ्गुरत्वं मिथोऽनयोः ॥ ८८ ॥  
  
तत्रापि बाल्यादिषु न वैतृष्ण्यप्रत्याशेत्याशयेनाह - बाल्यमिति ॥ ८८ ॥  
  
जीवितं गलति क्षिप्रं जलमञ्जलिना यथा ।  
प्रवाह इव वाहिन्या गतं न विनिवर्तते ॥ ८९ ॥  
  
कुतो याति तत्राह - जीवितमिति । जीवितं आयुः । वाहिन्या नद्याः ॥ ८९ ॥  
  
झटित्येवागतो देहः कुतोऽप्यर्जुनवातवत् ।  
याति पश्यत एवास्तं तरङ्गाम्बुददीपवत् ॥ ९० ॥  
  
यो यो देह आगतः स कुतोपि निमित्ताज्झटित्येव पश्यत एव अस्तं नाशं याति ।   
तरङ्गवदम्बुदवद्दीपवच्च ॥ ९० ॥  
  
रम्येष्वरम्यता दृष्टा स्थिरेष्वस्थिरतापि च ।  
सत्येष्वसत्यतार्थेषु तेनेह विरसा वयम् ॥ ९१ ॥  
  
सत्येषु सत्यतया ज्ञातेषु । विरसा विरागाः ॥ ९१ ॥  
  
सुखं यदात्मविश्रान्तौ गते मनसि सत्त्वताम् ।  
पाताले भूतले स्वर्गे तन्न भोगेषु केषुचित् ॥ ९२ ॥  
  
सत्त्वतां निर्वासनताम् ॥ ९२ ॥  
  
अपि सम्पूर्णहृद्यार्थाः पञ्चापीन्द्रियवृत्तयः ।  
तावज्जयन्ति मामेता भृङ्गं चित्रलता इव ॥ ९३ ॥  
  
साम्प्रतं दृढवैराग्यं मां सम्पूर्णसर्वविषयसहिता अपि   
सर्वेन्द्रियवृत्तयः सम्भूयापि न जेतुं शक्नुवन्तीत्याह - अपीति । तावज्जयन्तीति   
काकुस्तेन न जयन्त्येवेत्यर्थः ॥ ९३ ॥  
  
अद्य दीर्घेण कालेन निरहङ्कृतिना मया ।  
स्वर्गापवर्गवैतृष्ण्यमिदमासादितं धिया ॥ ९४ ॥  
  
चिरमेकान्तविश्रान्त्यै तेनैतन्नभसः पदम् ।  
त्वमिवागतवानत्र दृष्टवानस्मि तां कुटीम् ॥ ९५ ॥  
  
एतत् त्वत्कुटीकल्पनास्पदम् ॥ ९५ ॥  
  
अद्यैतत्सम्परिज्ञातं यदेषा भवतः कुटी ।  
आगन्ता त्वं पुनश्चेति मया तत्र विचारितम् ॥ ९६ ॥  
  
त्वत्कुटीयं त्वं च पुनस्तस्यामागतेति न तदा विचारितम् । एतत्सर्वमद्य   
परिज्ञातमित्यर्थः ॥ ९६ ॥  
  
तदा त्वत्र मया ज्ञातं कश्चित्सिद्धोऽयमात्मना ।  
देहं त्यक्त्वेह निर्वाणं गत इत्यनुमानतः ॥ ९७ ॥  
  
किं तर्हि तदा ज्ञातं तदाह - तदेति ॥ ९७ ॥  
  
एतन्मे भगवन्वृत्तमेषोऽस्मीति यथास्थितम् ।  
मया ते कथितं सर्वं यथा जानासि तत्कुरु ॥ ९८ ॥  
  
क्व स्थितोऽसीत्यादि त्वया पृष्टं यन्मे वृत्तं तदेतन्मयोक्तमित्यर्थः । अतः परं   
त्वं यथास्मिन्नपराधे दण्डमनुग्रहं वा जानासि तत्कुर्वित्यर्थः ॥ ९८ ॥  
  
सिद्धैर्न यावदवधानपरैर्विचार्य निर्णीतमुत्तमधियान्तरशेषवस्तु ।  
तावत्त्रिकालकलनं न विदन्ति किञ्चिदित्यब्जजादिमनसोऽपि मुने स्वभावः ॥ ९९ ॥  
  
हे मुने सिद्धैरपि युष्मदादिभिर्यावत्पर्यन्तमवधानपरैर्भूत्वा अन्तः अशेषवस्तु   
उत्तमया धिया विचार्य न निर्णीतं तावत्ते त्रिकालस्थवृत्तान्तस्य कलनं   
सम्यग्ज्ञानं किञ्चिदपि न विदन्ति । अयमब्जजादिमनसोऽपीदृश एव स्वभावः किं   
पुनर्मादृशस्येति त्वद्वृत्तान्तापरिज्ञानदेहनिरासाद्यपराधं क्षमस्वेत्यर्थः   
॥ ९९ ॥  
  
इत्यार्षे श्रीवासिष्ठमहारामायणे वा० दे० मो० नि० उ० पा०   
आकाशमण्डपसिद्धसमागमगाथावर्णनं नाम त्रिनवतितमः सर्गः ॥ ९३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
आकाशमण्डपसिद्धसमागमगाथावर्णनं नाम त्रिनवतितमः सर्गः ॥ ९३ ॥  
  
  