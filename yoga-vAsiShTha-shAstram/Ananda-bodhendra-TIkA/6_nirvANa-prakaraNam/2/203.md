+++
title = "२०३"

+++
त्र्यधिकद्विशततमः सर्गः २०३  
  
श्रीवाल्मीकिरुवाच ।  
  
इत्थं विचारपरयोर्मुनिराघवयोस्तयोः ।  
भास्करः श्रवणायेव व्योममध्यमुपाययौ ॥ १ ॥  
  
मध्याह्नतूर्यघोषोऽत्र दिनकृत्यं निशाक्रमः ।  
प्रातः सभायां रामस्य निःसन्देहश्च वर्ण्यते ॥   
  
इत्थं विचारपरयोः सतोः । भावलक्षणे सप्तमीद्विवचनम् ।   
अर्थात्तदुभयविचारश्रवणायेवेत्युत्प्रेक्षा ॥ १ ॥  
  
तीक्ष्णतामाजगामाशु सर्वदिक्कमथातपः ।  
पदार्थौघविकासार्थं रामस्येव महामतिः ॥ २ ॥  
  
सर्वासु दिक्ष्विति सर्वदिक्कम् । पदार्थौघस्य विकासः स्फुटदर्शनम् ॥ २ ॥  
  
उत्फुल्लहृदयाम्भोजस्फाराकारतया तदा ।  
लीलापद्माकरा रेजुस्तत्रस्थाः पार्थिवा इव ॥ ३ ॥  
  
लीलापद्माकारा उद्यानतटाकाः । तत्रस्थास्तत्सभास्थाः । पार्थिवग्रहणं   
सर्वजनोपलक्षणम् ॥ ३ ॥  
  
जालं मुक्ताकलापानन्तरमाक्रान्तभास्करम् ।  
ननर्तेव तरद्व्योम विज्ञानश्रवणादिव ॥ ४ ॥  
  
मुक्ताकलापा अनन्तरा अव्यवधानखचिता यस्मिंस्तथाविधं   
स्फटिकवातायनजालकं प्रतिबिम्बभावेनाक्रान्तः सङ्क्रान्तो भास्करो   
यस्मिंस्तथाविधं सद्दीप्त्यतिशयेन व्योम तरत् प्लवमानमिव सत् ननर्तेव ।   
वसिष्ठोपदिष्टविज्ञानश्रवणाद्व्योम ब्रह्माकाशं तरदिवेत्यनुभवचमत्कारिणी   
उत्प्रेक्षा ॥ ४ ॥  
  
पुस्फुरुः पद्मरागेषु लग्नार्कतरुणत्विषः ।  
भासो व्योमतलोड्डीना धियो ज्ञानकला इव ॥ ५ ॥  
  
पद्मरागेषु लग्नस्यार्कस्य तरुणत्विषो भासः प्रतिबिम्बकान्तयः । यथा स्वच्छाया   
धिय उपदेशज्ञानकलाः स्फुरन्ति तद्वत् ॥ ५ ॥  
  
एवं निर्वृतिमायाते रामे स्वकुलकैरवे ।  
मुनीन्द्रवदनालोकात्सविकासमिव स्थिते ॥ ६ ॥  
  
मुनीन्द्रवदनस्य आलोकयोगात्कैरवविकासकत्वाच्चानुक्तापि चन्द्रता गम्यते ॥ ६ ॥  
  
रवावौर्वोपमे व्योम महाब्धेर्नाभितां गते ।  
तेजःपुञ्जलसज्ज्वाले समग्ररसपायिनि ॥ ७ ॥  
  
और्वोपमे वडवाग्निसदृशे । तत्साम्यमेव विशेषणैरुपपाद्यते ॥ ७ ॥  
  
नभोनीलोत्पले नीले गलद्रजसि राजति ।  
घर्मांशुकर्णिकाकान्ते स्फुरत्किरणकेसरे ॥ ८ ॥  
  
एवं नभसो नीलोत्पलत्वमपि विशेषणैरुपपाद्यते - नभ इत्यादिना ।   
धर्मांशुः सूर्यस्तल्लक्षणया कर्णिकया कान्ते ॥ ८ ॥  
  
अवतंसे जगल्लक्ष्म्यास्त्रिलोकीकर्णकुण्डले ।  
अन्तर्लीनस्फुरत्तारारत्नराजिविराजिते ॥ ९ ॥  
  
अवतंसे इत्यन्तमुत्पलोत्प्रेक्षा । त्रिलोकीकर्णकुण्डले इत्युत्प्रेक्षान्तरम् । अन्तर्लीनेति   
तदुपपादकम् ॥ ९ ॥  
  
दिग्वधूभिर्बृहच्छृङ्गपाणिभिर्मुकुरेष्विव ।  
धृतेषु तापभिन्नेषु महाभ्रेषु निरम्बुषु ॥ १० ॥  
  
दिग्वधूभिर्बृहद्गिरिशृङ्गलक्षणैः पाणिभिर्महाभ्रेषु मुकुरेष्विव धृतेषु   
सत्सु तापैरातपैर्भिन्नेषु सम्भिन्नेषु विभक्तेषु वा ॥ १० ॥  
  
सूर्यकान्तवरोत्थेन वह्निनेव समेधिते ।  
द्विगुणं प्रज्वलत्यर्कशून्ये गगनधामनि ॥ ११ ॥  
  
अर्कशून्येऽपि गगनधामनि सूर्यकान्तश्रेष्ठेभ्यः उत्थितेन वह्निना समेधिते   
अर्कापेक्षया द्विगुणमिव प्रज्वलति सति ॥ ११ ॥  
  
विनेदुर्मेदुरोद्दाममुखमारुतपूरिताः ।  
मध्याह्नशङ्काः कल्पान्तवातपूर्णा इवार्णवाः ॥ १२ ॥  
  
प्रालेयश्रीरिवाब्जेषु घर्मश्रीर्वदनेष्विव ।  
चकार पदमाकीर्णशुद्धमुक्ताफलोपमा ॥ १३ ॥  
  
घर्मश्रीः स्वेदबिन्दुशोभा जनानां वदनेषु पदं चक्रा ॥ १३ ॥  
  
गृहभित्तिपरावृत्ता सत्त्वसंरम्भमांसला ।  
शब्दश्रीः पूरयामास कर्णमर्ण इवार्णवम् ॥ १४ ॥  
  
गृहभित्तिष्वभिघातात्प्रतिध्वन्यात्मना परावृत्ता । सत्त्वानां प्राणिनां   
कार्यत्वराशब्दसंरम्भैर्मांसला पुष्टा । अर्णो वृष्टिनदीजलमर्णवमिव   
कर्णं पूरयामास ॥ १४ ॥  
  
पुरन्ध्रीभिर्निदाघौघशान्तये समुदीरिता ।  
उल्ललास नवा पाण्डुकर्पूरजलदावलिः ॥ १५ ॥  
  
सकर्पूरजलसेकलक्षणा जलदावलिः ॥ १५ ॥  
  
स राजा सहसामन्तः सभूपः सपरिच्छदः ।  
सवसिष्ठः समुत्तस्थौ सहरामः स संसदः ॥ १६ ॥  
  
मण्डलदेशाधिपत्यभेदात्सामन्तभूपयोर्भेदः । संसदः सभायाः ॥ १६ ॥  
  
राजानो राजपुत्राश्च मन्त्रिणो मुनयस्तथा ।  
अन्योन्यं पूजिता जग्मुर्मुदिताः स्वं निवेशनम् ॥ १७ ॥  
  
अन्तःपुरगृहाग्रेषु तालवृन्तानिलाहृतैः ।  
कर्पूरधूलिभिरभून्नवैवाम्बुदमालिका ॥ १८ ॥  
  
गृहाग्रेषु गृहमुखेषु ॥ १८ ॥  
  
अथ मध्याह्नतूर्याणां रवे स्फूर्जति भित्तिषु ।  
उवाच वचनं वाक्यकोविदो मुनिनायकः ॥ १९ ॥  
  
स्फूर्जति अभिघातेन वर्धमाने ॥ १९ ॥  
  
सर्वमेव श्रुतं श्राव्यं ज्ञेयं ज्ञातमशेषतः ।  
त्वया राघव भो नास्ति ज्ञातव्यमपरं वरम् ॥ २० ॥  
  
यथा मयोपदिष्टोऽसि यथा पश्यसि शास्त्रतः ।  
यथानुभवसि श्रेष्ठमेकवाक्यं तथा कुरु ॥ २१ ॥  
  
गुरूपदेशवेदान्तादिशास्त्रस्वानुभवानामविसंवादाय एकार्थनिष्ठतालक्षणा   
एकवाक्यता कार्येत्याह - यथेति ॥ २१ ॥  
  
उत्तिष्ठ तावत्कार्याय वयं स्नातुं महामते ।  
मध्याह्नसमयोऽस्माकमयमङ्गातिवर्तते ॥ २२ ॥  
  
अपरं यत्त्वया भद्र स्वाकाङ्क्षाविनिवृत्तये ।  
प्रष्टव्यं तच्छुभं प्रातः प्रष्टव्यं भवता पुनः ॥ २३ ॥  
  
प्रष्टव्यं प्रश्नार्हमस्ति चेत्तत्प्रातरवश्यं प्रष्टव्यं नोपेक्षितव्यमित्यर्थः ॥   
२३ ॥  
  
श्रीवाल्मीकिरुवाच ।  
  
इत्युक्ते मुनिनाथेन राजा दशरथः स्वयम् ।  
पूजयामास तान्सभ्यान्सर्वान्साधून्सपर्यया ॥ २४ ॥  
  
सह रामेण धर्मात्मा मुनिविप्रान्नृपांश्च सः ।  
वसिष्ठाद्युपदिष्टेन क्रमेण व्योमगांस्तथा ॥ २५ ॥  
  
मणिमुक्तागणार्थेन दिव्येन कुसुमेन च ।  
मणिरत्नप्रदानेन मुक्ताहारार्पणेन च ॥ २६ ॥  
  
कांश्चिन्मणिमुक्तागणनिष्क्रियभूतेनार्थेन धनेन । कांश्चित्तु   
प्रत्यक्षमणिमुक्ताप्रदानेन ॥ २६ ॥  
  
प्रणयेन प्रणामेन प्रदानेनार्थशालिना ।  
वस्त्रासनान्नपानेन कनकेन तथा भुवा ॥ २७ ॥  
  
कन्यादिप्रदानेन ॥ २७ ॥  
  
धूपेन गन्धमाल्याभ्यां यथोदितमनिन्दितः ।  
पूर्वान्सम्पूजयामास सर्वानेव महीपतिः ॥ २८ ॥  
  
अथोत्तस्थौ सभामध्यात्सभया सह मानदः ।  
सवसिष्ठादिदेवर्षिः सायमिन्दुरिवाम्बरात् ॥ २९ ॥  
  
सभया सभास्थेन जनेन सह ॥ २९ ॥  
  
ससभोत्थानसमयः ससंरम्भो व्यराजत ।  
जानुदघ्नसुरोन्मुक्तपुष्पसञ्जातकर्दमः ॥ ३० ॥  
  
ससंरम्भः सत्वरः ससभाया उत्थानसमयः सभोत्थानसमयसहितः स   
संरम्भ इति वा ॥ ३० ॥  
  
सङ्घट्टाघट्टकेयूररत्नचूर्णारुणावनिः ।  
छिन्नहारस्फुरन्मुक्ताताराजितनिशाम्बरः ॥ ३१ ॥  
  
तमेव वर्णयति - सङ्घट्टेत्यादिना । सङ्घट्टो घर्षणं आघट्टः   
परस्परमाघातस्ताभ्यां केयूररत्नचूर्णैः अरुणावनिः । छिन्नहारेभ्यः   
स्फुरन्तीभिर्मुक्ताताराभिर्जितं निशाकालप्रसिद्धं सनक्षत्रमम्बरं येन ॥ ३१ ॥  
  
देवर्षिमुनिविप्रेन्द्रपार्थिवस्पन्दसङ्कुलः ।  
व्यग्रभृत्याङ्गनाहस्तकेशचञ्चलचामरः ॥ ३२ ॥  
  
ज्ञानप्रमेयीकरणस्पन्दमानो न दारुणः ।  
शिरःकरत्रिनयनजिह्वेष्वेव विराजितः ॥ ३३ ॥  
  
तर्हि किं सर्वजनानां स्वार्थप्रवृत्तित्वरया दुर्बलपरोपमर्दाद्दारुणो नेत्याह ##-  
प्रमेयीकरणार्थमेव स्पन्दमानो नान्यस्वार्थत्वरयेति हेतोर्न दारुणः । किं च   
कदाचिदीषदङ्गघट्टनेपि परस्परक्षमापणार्थं शिरःकराः शिरसि   
बद्धाञ्जलयो ये पुरतः पार्श्वयोश्चेति त्रिषु भागेषु अवलोकनाय क्षमापणाय च   
प्रवृत्तं नयनजिह्वं येषां तथाविधास्तेष्वेव सर्वजनेषु विराजितो न   
प्रमत्तनिष्ठुरजनविसंष्ठुल इति न तत्र परपीडादिदोषलेशस्यापि प्रसक्तिरित्यर्थः ॥   
३३ ॥  
  
परस्परमथापृच्छ्य पूजिताः पेशलोक्तयः ।  
राजानो मुनयश्चैव सर्वे दशरथादयः ॥ ३४ ॥  
  
पेशला मृदुमधुरा उक्तयो येषाम् ॥ ३४ ॥  
  
स्वाश्रमान्साधवो जग्मुस्तुष्टस्निग्धाशया मिथः ।  
लोकसप्तकवास्तव्या देवाः शक्रपुरादिव ॥ ३५ ॥  
  
मिथः परस्परं गुणस्पृहया तुष्टः स्निग्धः स्नेहयुक्तश्च आशयो येषाम् ।   
शक्रपुराद्देवा इवायोध्यातो लोकसप्तकवास्तव्या जग्मुः ॥ ३५ ॥  
  
अन्योन्यं प्रणयात्सर्वे पूजयित्वा यथाक्रमम् ।  
तद्विसृष्टाः स्वमागत्य गृहं चक्रुर्दिनक्रियाम् ॥ ३६ ॥  
  
दिनक्रियामाह्निकम् ॥ ३६ ॥  
  
अथ सर्वे वसिष्ठाद्यास्तथा दशरथादयः ।  
चक्रुर्दिवसकार्याणि राजानो मुनयस्तथा ॥ ३७ ॥  
  
यथाप्राप्तं क्रियां तेषु कृतवत्स्वथ दैवसीम् ।  
क्रमेणाकाशपथिको भास्करोऽस्तमुपाययौ ॥ ३८ ॥  
  
दैवसीं दिवससम्बन्धिनीम् ॥ ३८ ॥  
  
तयैव कथया तेषां रामस्य च महामतेः ।  
प्रबोधवशतः शीघ्रं सा व्यतीयाय शर्वरी ॥ ३९ ॥  
  
प्रबोधो जागरणं तद्वशतः ॥ ३९ ॥  
  
उत्सारिततमःपांसुताराकुसुमनिर्भरम् ।  
भुवनं भवनीकुर्वन्नाजगाम दिवाकरः ॥ ४० ॥  
  
प्रातर्गृहसम्मार्जनेनेव उत्सारितास्तमःपांसवस्ताराकुसुमनिर्भराश्च   
यस्मिंस्तथाविधं भुवनं जगद्भवनं गृहमिव परिष्कुर्वन् ॥ ४० ॥  
  
करवीरकुसुम्भाभैः करैररुणयन् दिशः ।  
विवेश गगनाम्भोधिमथ बालदिवाकरः ॥ ४१ ॥  
  
राजानो राजपुत्राश्च मन्त्रिणो मुनयस्तथा ।  
वसिष्ठाद्याः समाजग्मुः पुनर्दाशरथीं सभाम् ॥ ४२ ॥  
  
यथाक्रमं यथासंस्थं यथादेशं यथासनम् ।  
सा विवेश सभा तत्र धिष्ण्यश्रीरम्बरे यथा ॥ ४३ ॥  
  
धिष्ण्यश्रीर्देवधिष्ण्यभूतनक्षत्रशोभा ॥ ४३ ॥  
  
ततो दशरथाद्येषु सुमन्त्रादिषु वाप्यलम् ।  
वसिष्ठं सम्प्रशंसत्सु मुनिमासनसंस्थितम् ॥ ४४ ॥  
  
वसिष्ठं सम्प्रशंसत्सु स्तुवत्सु ॥ ४४ ॥  
  
वसिष्ठस्य पितुश्चाग्रे राजीवदललोचनः ।  
उवाच राघवो धीमान्मृदुवर्णमिदं वचः ॥ ४५ ॥  
  
श्रीराम उवाच ।  
  
भगवन्सर्वधर्मज्ञ सर्वज्ञानमहार्णव ।  
सर्वसन्देहपरशो परशोकभयापह ॥ ४६ ॥  
  
परेषां शत्रूणामपि शोकभयापह ॥ ४६ ॥  
  
श्रोतव्यमपरं किं मे विद्यते वेद्यमेव वा ।  
श्रोतव्यं विद्यते यद्वा तत्सर्वं वक्तुमर्हसि ॥ ४७ ॥  
  
यदि विद्यते तर्हि तद्वक्तुमर्हसि ॥ ४७ ॥  
  
श्रीवसिष्ठ उवाच ।  
  
राम सम्प्राप्तबुद्धिस्त्वं श्रोतव्यं ते न विद्यते ।  
कृतकृत्या तवैषा धीः प्राप्तप्राप्या स्थितात्मनि ॥ ४८ ॥  
  
त्वमेव तावत्कथय प्रविचार्य धियात्मना ।  
कीदृशोऽद्य भवानन्तः किं शेषं श्राव्यमस्ति ते ॥ ४९ ॥  
  
अद्य भवान् स्वानुभवेन कीदृशः । ते शिष्यत इति शेषं श्राव्यमवश्यश्रोतव्यं   
किमस्तीति त्वमेव वदेत्यर्थः ॥ ४९ ॥  
  
श्रीराम उवाच ।  
  
ब्रह्मन्नेवमहं मन्ये यथाहं कृतकृत्यधीः ।  
निर्वाणोस्मि प्रशान्तोस्मि नाकाङ्क्षा मम विद्यते ॥ ५० ॥  
  
वक्तव्यमुक्तं भवता ज्ञातं ज्ञेयं मयाखिलम् ।  
तव विश्रान्तिमायातु कृतकृत्या सरस्वती ॥ ५१ ॥  
  
विश्रान्तिमुपरमम् । सरस्वती वाणी ॥ ५१ ॥  
  
अधिगतमधिगम्यं ज्ञेयमाप्तुं मयेदं विगतमखिलमैक्यं द्वैतमस्तं   
प्रयातम् ।  
परिगलितमशेषं दृश्यभेदावभानं ननु   
निपुणमपास्ताशेषसंसारितास्था ॥ ५२ ॥  
  
अखिलं जगदैक्यं ब्रह्मैकरस्यं विशेषेण गतं विगतम् । द्वैतं   
जीवब्रह्मभेदः । यतस्तदुपाधिभूतं दृश्यभेदावभानं परिगलितम् । तदपि   
कुतस्तत्राह - नन्विति । यतो मया संसारितास्था निपुणं विचार्य अपास्ता   
त्यक्तेत्यर्थः ॥ ५२ ॥  
  
इत्यार्षे वासिष्ठमहारामायणे वा० दे० मो० निर्वा० उ० निर्वाणवर्णनं नाम   
त्र्यधिकद्विशततमः सर्गः ॥ २०३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
निर्वाणवर्णनं नाम त्र्यधिकद्विशततमः सर्गः ॥ २०३ ॥  
  