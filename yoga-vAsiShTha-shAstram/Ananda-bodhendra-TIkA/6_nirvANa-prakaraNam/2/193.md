+++
title = "१९३"

+++
त्रिनवत्यधिकशततमः सर्गः १९३  
  
श्रीराम उवाच ।  
  
अनादिमध्यपर्यन्तं न देवा नर्षयो विदुः ।  
यत्पदं तदिदं भाति क्व जगत्क्व च दृश्यता ॥ १ ॥  
  
इह रामः प्रबोधेनाऽज्ञाननिद्राक्षये क्षणात् ।  
निर्मृष्टनिखिलद्वैतनित्यात्मस्थितिमब्रवीत् ॥   
  
देवाः कर्मोपासनसिद्धाः । ऋषयस्तपोयोगसिद्धाः । अथवा   
चक्षुरादिबाह्यान्तःकरणान्येवात्र देवा ऋषयश्च । ते ह देवा उद्गीथमाजह्रुः ।   
इमावेव गौतमभरद्वाजौ इत्यादिशुतेः ॥ १ ॥  
  
द्वैताद्वैतसमुद्भेदवाक्यसन्देहविभ्रमैः ।  
अलमस्माकमाशान्तमाद्यं रूपमनामयम् ॥ २ ॥  
  
द्वैताद्वैतयोरनुसन्धाने यो मनसि समुद्भेदस्तत्प्रयुक्तैर्वाक्यव्यवहारैः   
सन्देहैर्विभ्रमैश्चास्माकं अलम् । प्रयोजनं नास्तीत्यर्थः । आद्यं सर्वादौ सदेव   
सोम्येदमग्र आसीदेकमेवाद्वितीयम् इति श्रुतिसिद्धं यद्रूपं तदिदं सर्व   
भातीत्यनुकृष्यते ॥ २ ॥  
  
व्योमनि व्योमभावानां प्रशान्तं यादृगासितम् ।  
तादृक्चिद्व्योमनि स्फारत्रिजगद्व्योमभासनम् ॥ ३ ॥  
  
सम्प्रति जगद्भानं कीदृक्सम्पन्नं तदाह - व्योमनीति । व्योमभावानां   
केशोण्ड्रकमुक्तावलीगन्धर्वनगरादीनाम् ॥ ३ ॥  
  
यथा व्योमनि व्योमत्वं दृषत्त्वं दृषदि स्थितम् ।  
जलत्वं च जलस्यान्तर्जगत्त्वं चिद्घने तथा ॥ ४ ॥  
  
व्योमादौ व्योमत्वादियथा अभेदेन सामान्यरूपेण तद्भावेन च स्थितं तथेत्यर्थः   
॥ ४ ॥  
  
साहन्तादिजगद्दृश्यमाशाकाशविसार्यपि ।  
महाचिदुदरं विद्धि खं शान्तं शून्यतोदितम् ॥ ५ ॥  
  
आशासु दिक्षु आकाशे च विसारि असङ्ख्येयतया विस्तृतमपि शून्यतया उचितं   
शून्यतोदितम् ॥ ५ ॥  
  
जीवस्यास्मिन्विमूढस्य परेऽपरिमितोदये ।  
प्रस्फुरंश्चापि संसारपिशाच उपशाम्यति ॥ ६ ॥  
  
अपरिमितोदये अस्मिन्परे ब्रह्मणि दृष्टमात्रे जीवस्य संसारपिशाच उपशाम्यति ॥ ६ ॥  
  
भेदोपलब्धिर्गलति व्यवहारवतोऽप्यलम् ।  
जडस्येवाजडस्यैव वीचेरिव जलोदरे ॥ ७ ॥  
  
कथमुपशाम्यति तदाह - भेदोपलब्धिरिति । लडयोरभेदाज्जलस्यापीत्यपि वीचिपक्षे   
॥ ७ ॥  
  
क्वाप्यज्ञानरवौ याते प्रतापाद्याकरे भृशम् ।  
संसारसत्तादिवसो यात्यस्तं स निशागमः ॥ ८ ॥  
  
प्रताप आध्यात्मिकादित्रिविधसन्ताप आदिपदाद्विषयतृष्णा तदाकारे ।   
अस्तमदर्शनं याति स मोक्षसुखविश्रान्तिहेतुर्निशागमः ॥ ८ ॥  
  
भावाभावेषु कार्येषु जरामरणजन्मसु ।  
ज्ञ आजवं जवीभावे तिष्ठन्नपि न तिष्ठति ॥ ९ ॥  
  
आजवं जवीभावे व्यवहारविक्षेपे च ॥ ९ ॥  
  
नाविद्यास्ति ह न भ्रान्तिर्न दुःखं न सुखोदयः ।  
विद्याऽविद्या सुखं दुःखमिति ब्रह्मैव निर्मलम् ॥ १० ॥  
  
परिज्ञातं सदेतत्तु यावद्ब्रह्मैव निर्मलम् ।  
अपरिज्ञातमस्माकमब्रह्मात्म न विद्यते ॥ ११ ॥  
  
अस्माकं तत्त्वविदाम् ॥ ११ ॥  
  
प्रबुद्धोऽस्मि प्रशान्ता मे सर्वा एव कुदृष्टयः ।  
शान्तं समं सोहमिदं खं पश्यामि जगत्त्रयम् ॥ १२ ॥  
  
समं सर्वद्वैतवैषम्यरहितम् ॥ १२ ॥  
  
सम्यग्ज्ञातं यावदिदं जगद्ब्रह्मैव केवलम् ।  
अज्ञातात्माभवद्ब्रह्म ज्ञातात्मन्यधुना स्थितम् ॥ १३ ॥  
  
नाहं कश्चित्प्रागधुनाप्यन्यः किन्तु ब्रह्मैव प्रागज्ञात आत्मा येन   
तथाविधमभवत् । अधुना तु ज्ञाते आत्मनि स्वस्वभावे स्थितम् ॥ १३ ॥  
  
ज्ञाताज्ञातमनिर्भासं ब्रह्मैकमजरं तथा ।  
शून्यत्वैकत्वनीलत्वरूपमेकं नभो यथा ॥ १४ ॥  
  
अनिर्भासं स्वातिरिक्तज्ञानाज्ञाननिर्भासशून्यम् । यथा नीलत्वशून्यत्वे नीलत्वे च   
नभ एकं तद्वदित्यर्थः ॥ १४ ॥  
  
निर्वाणभासे गतशङ्कमासे निरीहमासे सुसुखेऽहमासे ।  
यथास्थितं नित्यमनन्तमासे तदेवमासे न कथं समासे ॥ १५ ॥  
  
तत्तस्मात्प्रबोधान्निर्वाणमेव सन्नहमासे । अज्ञाननिवृत्त्यैव   
सर्वशङ्कानिवृत्तेर्गतशङ्कमासे । सुसुखं निर्विक्षेपात्मसुखं तत्रैवेह   
धारावाहिकचित्तवृत्तिर्यथा स्यात्तथा आसे । एवं प्रबुद्धोऽहं समासे समस्तात्मनि   
ब्रह्मणि न कथमासे । तद्भावप्रच्युतिहेतूनां बाधादित्यर्थः ॥ १५ ॥  
  
सर्वं सदैवाहमनन्तमेकं न किञ्चिदेवाप्यथवातिशान्तः ।  
सर्वं न किञ्चिच्च सदेकमस्मि न चास्मि चेतीयमहो नु शान्तिः ॥ १६ ॥  
  
सदैव सर्वमहं अथवा अतिशान्तः सर्वोपप्लवरहितो न किञ्चिच्च एकं सदहमेवास्मि   
। अथवा देशकालाधाराप्रसिद्धेः क्वापि नास्मि च । इति इयं निर्वाणाख्या इयं   
सर्वशान्तिरहो अत्याश्चर्यरूपेत्यर्थः ॥ १६ ॥  
  
अधिगतमधिगम्यं प्राप्तमप्राप्तमन्यैर्गतमिदमलमस्तं वस्तुजातं   
समस्तम् ।  
उदितमुदितबोधं तादृशं यत्र भूषोऽस्तमयसमुदयानां नाम नामापि   
नास्ति ॥ १७ ॥  
  
अधिगन्तुं ज्ञातुं योग्यमधिगम्यं परमपुरुषार्थरूपमधिगतं ज्ञातम् ।   
अन्यैरज्ञैरगम्यं दुष्प्रापं मोक्षसुखं प्राप्तम् । इदं संसारानर्थरूपं   
वस्तुजातं समस्तमस्तं गतम् । चरमसाक्षात्कारोदितप्रबोधं तादृशं   
निजस्वरूपं मम उदितम् । यत्र स्वरूपे भूयः अस्तमयसमुदयानां   
मरणतिरोधानदुःखाद्यनर्थानां नामापि नास्ति । नामेति विद्वत्प्रसिद्धौ ॥ १७ ॥  
  
इत्यार्षे श्रीवासिष्ठमहारामायणे वा० दे० मो० नि० उ० विश्रान्तिकथनं नाम   
त्रिनवत्यधिकशततमः सर्गः ॥ १९३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
विश्रान्तिकश्चनं नाम त्रिनवत्यधिकशततमः सर्गः ॥ १९३ ॥  
  
  