+++
title = "१६४"

+++
चतुःषष्ट्यधिकशततमः सर्गः १६४  
  
श्रीवसिष्ठ उवाच ।  
  
जीवाणवो जगत्यन्तश्चिदादित्यांशुमण्डले ।  
यत्र तेऽवयवास्तुल्यास्तेनानवयवात्मता ॥ १ ॥  
  
ब्रह्मभावोद्भवाज्जीवजगद्भावविमार्जनैः ।  
इह जीवजगद्ब्रह्मसामरस्यं प्रसाध्यते ॥   
  
तत्रादौ जीवभावं विमार्ष्टुमारभते - जीवाणव इत्यादिना । इत्यादिना । सर्वतः   
परिपूर्णस्य चिदादित्यस्य मण्डले अन्तःस्फुरति यत्र जगति ते प्रसिद्धा जीवाणवस्तेन   
चिदादित्येन तुल्या अग्निविस्फुलिङ्गवत्समानप्रकाशस्वभावास्तेन हेतुना   
अनवयवात्मता चिदादित्यस्य सिद्धा । हस्तपादाद्यवयवानां   
परस्परविलक्षणाकारादिस्वभावत्वदर्शनादवयविनश्च तेभ्यो   
भिन्नाकारसंस्थानादिदर्शनात्तत्र भेदोऽवयवावयविभावश्च लोके प्रसिद्धो न   
चात्यन्ततुल्यत्वे इति भावः ॥ १ ॥  
  
सर्वं प्राप्य परं बोधं वस्तु स्वं रूपमुज्झति ।  
पुनस्तदेकवाक्यत्वान्न किञ्चिद्वापरं भवेत् ॥ २ ॥  
  
नन्वेवं नक्षत्राणामपि नभसि समानप्रकाशस्वभावदर्शनात्परस्पराभेदो   
निरवयवत्वं च तेजसः किं न स्याद्भिन्नदेशत्वेन प्रकाशतारतम्येन च परिहारस्तु   
जीवेष्वपि तुल्य इत्याशङ्क्याह - सर्वमिति । न नक्षत्रभेदवज्जीवानां भेदः किन्तु   
घटकरकाद्याकाशभेदवदौपाधिकः । तच्च भेदकमन्तःकरणाद्युपाधिवस्तु   
सर्वं परमखण्डाकारमपरोक्षमहं ब्रह्मास्मीति बोधं प्राप्य   
स्वमुपाधिरूपं स्वकृतं भेदरूपं चोज्झति उत्सृजति । अपगते चोपाधिभेदे   
प्रतिज्ञासिद्धिरित्यर्थः । अथवा पूर्वं जीवानामविद्यया परस्परविरुद्धधर्मतां   
प्रदर्श्य ब्रह्मैकवाक्यताविच्छेदाद्भेद इव बन्ध इवानर्थ इवाभूत् । इदानीं   
विद्यया अविद्यां निरस्य विरुद्धधर्मनिरासेन   
पुनर्ब्रह्मैकवाक्यतासम्पादनादवयवावयविभावादिना भेदकमपरं किं   
भवेदित्यर्थः ॥ २ ॥  
  
सर्वास्वेवास्ववस्थासु तत्त्वज्ञविषयं तु तत् ।  
परमेवामलं ब्रह्म नान्यत्किञ्चित्कदाचन ॥ ३ ॥  
  
तर्हि किमविद्यान्तःकरणदेहभेदाद्यवस्थासु पूर्वं जीवा भिन्ना एव इदानीं विद्यया   
ब्रह्मैक्यं प्रापिताः नेत्याह - सर्वास्वेवेति । तत्त्वज्ञविषयं तु यद्ब्रह्म तत् आसु   
सर्वास्वेवावस्थासु भेदादिमलशून्यमेकरसमेव । न कदाचिदपि किञ्चिद्द्वैतमलं   
तत्रास्तीत्यर्थः ॥ ३ ॥  
  
यच्चातत्त्वज्ञविषयं तज्जानाति स एव तत् ।  
वयं तु विद्मो नाहं त्वं नातत्त्वज्ञं न वस्तु तत् ॥ ४ ॥  
  
कथं तर्हि पूर्वमहन्त्वादिमलदर्शनं तत्राह - यच्चेति । तन्मलिनं वस्तु च न   
विद्मः ॥ ४ ॥  
  
अयं सोहमयं चाज्ञः सत्योऽयमिति बुद्धयः ।  
सम्भवन्ति न तत्त्वज्ञे क्व मेरौ मृगतृष्णिका ॥ ५ ॥  
  
कुतो विद्मस्तत्राह - अयमिति । पिपासितश्रान्तदृशा हि मृगतृष्णाप्रसिद्धिः । न   
च स्वर्गभूते मेरौ पिपासाश्रमादयः कस्यचित्सन्तीति तदप्रसिद्धिरिति भावः ॥ ५ ॥  
  
यथैकद्रव्यनिष्ठे हि चित्तेऽन्यद्रव्यसंविदः ।  
न भवन्ति परे तद्वन्नान्यास्तिष्ठन्ति संविदः ॥ ६ ॥  
  
यथा स्थाणुरेव शुक्तिरेवेत्येकद्रव्यनिष्ठे एकरूपद्रव्यतत्त्वनिश्चयवति पुरुषे   
अन्यास्तद्विरुद्धाः स्थाणुर्वा पुरुषो वेति संशयसंविद इदं रजतमिति   
भ्रान्तिसंविदश्च न भवन्ति तद्वत् परे तत्त्वे निश्चिते अन्या भेदभ्रमसंविदो न   
तिष्ठन्ति ॥ ६ ॥  
  
इदं नासीन्न चोत्पन्नं न चास्ति न भविष्यति ।  
जगद्ब्रह्मैव सद्रूपमिदमित्थमवस्थितम् ॥ ७ ॥  
  
इत्थं जीवभावं विमृज्य तथैव जगद्भावमपि विमार्ष्टुमारभते - इदमिति ।   
इत्थं मार्जने जगद्ब्रह्मैव भूत्वावस्थितम् ॥ ७ ॥  
  
चिन्नभः काचकच्यं च स्वात्मन्येवावतिष्ठते ।  
जगदित्येव तत्तत्र तज्ज्ञानेनैव चेत्यते ॥ ८ ॥  
  
एवं मार्जने जगत्त्वेन गृहीतं चिन्नभः काचकच्यं स्वात्मन्येव   
शुद्धब्रह्मभावेऽवतिष्ठते । तत्र तस्यां दशायां जीवन्मुक्तैस्तदेव जगदिति   
तज्ज्ञानेनैव चेत्यते न जडं किञ्चिदित्यर्थः ॥ ८ ॥  
  
स्वप्नेषु कल्पनपुरेषु यथान्यदस्ति चिन्मात्रमच्छगगनं ननु वर्जयित्वा ।  
नो किञ्चनापि न च रूपमरूपकेषु रूपं तथा जगति सम्प्रति जाग्रदाख्ये ॥ ९ ॥  
  
यथा स्वप्नेषु मनोराज्यकल्पितपुरेषु च अमलं चिन्मात्रमेकं वर्जयित्वा अन्यन्नास्ति   
तथा सम्प्रति जाग्रदाख्येऽपि जगति चिन्मात्रं विना न किञ्चनाप्युपाधिस्वरूपमस्ति ।   
एवमुपाधिमार्जनेनारूपकेषु जीवेषु न च रूपान्तरमस्तीति चिदैकरस्यं   
सिद्धमित्यर्थः ॥ ९ ॥  
  
पूर्वं किलोद्भवति किञ्चन नाम नेदं तच्चावभाति तदनादि खमेव चित्त्वात् ।  
नो कारणं न सहकारि किलास्ति यत्र तस्मात्स्वयं भवति वस्त्विति केयमुक्तिः ॥ १० ॥  
  
सदेव सोम्येदमग्र आसीदेकमेवाद्वितीयम् इति श्रुतेर्यत्र सर्गात्पूर्वं नो कारणं   
परिणाम्युपादानं नापि सहकारि निमित्तकारणं च किलास्ति   
तस्माज्जगद्भवतीतीयमुक्तिः का । अतः किञ्चनेदं नोद्ब्भवति यच्चेद्भूतमिवावभाति   
तदनादि ब्रह्म खमेव चित्स्वभावात्स्वयमेव तथावभातीति सिद्धमित्यर्थः ॥ १० ॥  
  
तस्मात्स्वयं भवति नेह हि कश्चिदादौ ब्रह्मादयोऽज्ञविदिता न च नाम सन्ति ।  
व्योमेदमाततमयं स इतः स्वय्म्भूरित्यादि चिद्गगनमेव चिता विभाति ॥ ११ ॥  
  
अमुमेवार्थं दृढीकुर्वन्पुनः स्पष्टमाह - तस्मादिति । अज्ञैर्विदिता   
ब्रह्मादयो व्यष्टिसमष्टिजीवतदुपाधयो नैव सन्ति । किन्तु स स्वयम्भूरयं   
प्रपञ्चश्च इति ब्रह्मणः सकाशाद्व्योम शून्यमेवेदमाततं चिद्गगनमेव   
स्वचिता तथा विभातीति सिद्धमित्यर्थः ॥ ११ ॥  
  
इत्यार्षे श्रीवासिष्ठमहारामायणे वा० दे० मो० नि० उ०   
जगत्परमात्मनोरैक्यभोगोपदेशो नाम चतुःषष्ट्यधिकशततमः सर्गः ॥ १६४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
जगत्परमात्मनोरक्यभोगोपदेशो नाम चतुःषष्ट्यधिकशततमः सर्गः ॥ १६४ ॥  
  
प्द्फ़् ३५२, प्। १४५५  
  