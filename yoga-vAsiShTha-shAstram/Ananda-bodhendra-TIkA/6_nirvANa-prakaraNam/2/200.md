+++
title = "२००"

+++
द्विशततमः सर्गः २००  
  
श्रीवाल्मीकिरुवाच ।  
  
निर्वाणवाक्यसन्दर्भसमाप्तौ मुनिनायके ।  
पाश्चात्यवाक्यविरतिं कुर्वति क्रमपालिताम् ॥ १ ॥  
  
सिद्धानां साधुवादोऽत्र पुष्पवृष्टिः सदुन्दुभिः ।  
वर्ण्यते प्रकृतः सर्वैर्गुरुपूजामहोत्सवः ॥   
  
निर्वाणप्रकरणान्तमात्मोपदेशं श्रुत्वा कृतार्थानां सिद्धर्षिमानवानां   
तस्यां सभायां वसिष्ठपूजामहोत्सवं वर्णयिष्यन् श्रीवाल्मीकिरुवाच -   
निर्वाणेति । सर्वेषां सप्तम्यन्तानां षष्ठश्लोके कोलाहलः समुदभूदित्यत्रान्वयः   
। एतत्प्रकरणरूपस्य निर्वाणवाक्यसन्दर्भस्य समाप्तौ सत्यां मुनिनायके वसिष्ठे   
क्रमपालितां क्रमप्राप्तां पाश्चात्यवाक्यविरतिं कुर्वति सति ॥ १ ॥  
  
निर्विकल्पसमाधानसमतां समुपागते ।  
शान्तस्वच्छमनोवृत्तौ सर्वस्मिंश्च सभाजने ॥ २ ॥  
  
सर्वस्मिन्सभागते जने चान्नभोगतदेवादिजने च   
मुनिवाक्यश्रवणान्निर्विकल्पसमाधानेन समतां ब्रह्मैकरसतां समागते सति ॥ २   
॥  
  
सत्त्वकोटिमुपारूढे परां पावनतां गते ।  
संवित्तत्त्वे समग्रस्य जनस्य श्रुतशालिनः ॥ ३ ॥  
  
निर्विकल्पसमाधिक्रमेण संवित्तत्त्वे प्रतीचि सत्त्वकोटि सन्मात्रकाष्ठां समारूढे   
अत एव परां पावनतां गते सति ॥ ३ ॥  
  
झटित्येवाम्बरहृता पूर्वमुक्तधियां मुखात् ।  
सिद्धानां साधुवादेन व्योमकोटरवासिनाम् ॥ ४ ॥  
  
व्योमकोटरवासिनां पूर्वमुक्तधियां सनकादीनां अम्बरं हरति   
व्याप्नोतीत्यम्बरहृत् तथाविधेन साधुवादेन प्रशंसावाक्येन ॥ ४ ॥  
  
तथा सभास्थितानां च मुनीनां भावितात्मनाम् ।  
गाधेयप्रमुखानां च साधुवादगिरोच्चया ॥ ५ ॥  
  
तथा सभायां स्थितानां गाधेयो विश्वामित्रस्तत्प्रभुखानां मुनीनामुच्चया   
साधुवादगिरा च झटित्येव भूरिपूरितदिङ्मुखो मधुराः कोलाहलः समुदभूदिति   
परेण सम्बन्धः ॥ ५ ॥  
  
कोलाहलः समुदभूद्भूरिपूरितदिङ्मुखः ।  
मधुरः पवनात्तानां कीचकानामिवारवः ॥ ६ ॥  
  
पवने आत्तानां व्याप्तानां पूर्णरन्ध्राणां कीचकानां वेणुमेदानामारव इव ॥ ६   
॥  
  
सिद्धानां साधुवादेन सह वै सहसा ततः ।  
देवदुन्दुभयो नेदुः प्रतिश्रुत्पूरिताचलाः ॥ ७ ॥  
  
प्रतिश्रुद्धिः प्रतिध्वनिभिः पूरिता अचला भूरचलाः पर्वताश्च यैः ॥ ७ ॥  
  
देवदुन्दुभिभिः सार्धं तुषारासारसुन्दरी ।  
दिग्भ्यः स्थगितदिक्चक्रा पुष्पवृष्टिः पपात ह ॥ ८ ॥  
  
तुषाराणामासार इव सुन्दरी शुभ्रा । स्थगितान्याच्छादितानि दिक्चक्राणि यया ॥ ८ ॥  
  
पुष्पौघपूरितस्थानः शब्दापूरितकन्दरः ।  
रजःसंरञ्जिताकाशो गन्धरञ्जितमारुतः ॥ ९ ॥  
  
पुष्पौघादिभिश्चतुर्भिः पूरितं सभास्थानादिचतुष्टयं यत्र तथाविधः   
साधुवाद"अब्दादित्रयस्य स समवायः समूहो रराजेति द्वयोरर्थः ॥ ९ ॥  
  
स साधुवादशब्दस्य देवतूर्यरवस्य च ।  
कुसुमासारघोषस्य समवायो रराज ह ॥ १० ॥  
  
उन्मुखाखिलसभ्याक्षिरश्मिश्यामलितान्तरः ।  
उत्कर्णमृगमातङ्गहयपक्षिपशुश्रुतः ॥ ११ ॥  
  
तमेव समवायं वर्णयति - उन्मुखेत्यादिद्वाभ्याम् ॥ ११ ॥  
  
सविस्मयभयोन्नेत्रबालकान्ताजनेक्षितः ।  
विस्मयस्मेरवदनराजलोकावलोकितः ॥ १२ ॥  
  
सविस्मयैः सभयैश्च अत एव उन्नेत्रैर्बालैः कान्ताजनैश्च ईक्षितः ॥ १२ ॥  
  
कुसुमासारसारेण शब्दशोभातिशायिना ।  
संरम्भेण जगामाशु रोदोरन्ध्रमपूर्वताम् ॥ १३ ॥  
  
रोदोरन्ध्रं द्यावाभूम्यन्तरालम् । अपूर्वतामलौकिकचमत्कारिताम् ॥ १३ ॥  
  
पुष्पवर्षसुधाधौतं रटद्भूतसुघुङ्घुमम् ।  
समतां सदनेनागात् ध्मातशङ्खशतेन खम् ॥ १४ ॥  
  
पुष्पवर्षेण सुधाभिर्मकरन्दैर्धौतं क्षालितम् । रटद्भिर्भूतैः प्राणिभिः   
सुघुङ्घुमं पुण्यशब्दम् । ध्माताः शङ्का यस्मिंस्तथाविधं खमाकाशं   
सदनेन दशरथगृहेण समतामगात् ॥ १४ ॥  
  
भुवनं भूरिभाङ्कारभासुरं सुरचारणैः ।  
वृतं मत्तोत्सवं रेजे समं कुसुममण्डितम् ॥ १५ ॥  
  
भुवनं जगदपि मत्त उपचित उत्सवो यत्र तथाविधं सत् अर्थाद्दशरथगृहेण   
समं तुल्यरूपं रेजे ॥ १५ ॥  
  
शनैर्दुन्दुभिसिद्धौघवाक्यपुष्पभरः समम् ।  
प्रययौ रोदसीरन्ध्रे वेलाचलमिवाम्बुधौ ॥ १६ ॥  
  
दुन्दुभिपदेन तच्छब्दा लक्ष्यन्ते । तेषां सिद्धौघवाक्यानां पुष्पाणां च भरः   
समं तुल्यकालं रोदस्योः रन्ध्रे दिगन्ते शनैः प्रययौ यथा अम्बुधौ कल्लोलो   
वेलाचलं याति तद्वत् ॥ १६ ॥  
  
तस्मिन्विबुधसंरम्भे क्षणेन समये गते ।  
वाक्यानीमानि सिद्धानामभिव्यक्तिमुपाययुः ॥ १७ ॥  
  
विबुधानां संरम्भे पुष्पव्र्षोद्योगकोलाहले । इमानि वक्ष्यमाणानि ॥ १७ ॥  
  
सिद्धा ऊचुः ।  
  
आकल्पं सिद्धसङ्घेषु मोक्षोपायाः सहस्रशः ।  
व्याख्याताश्च श्रुताश्चालमीदृशास्तु न केचन ॥ १८ ॥  
  
अस्माभिर्व्याख्याता अन्येभ्यश्च श्रुताः ईदृशा एतद्ग्रन्थसदृशाः ॥ १८ ॥  
  
तिर्यञ्चो वनिता बाला व्यालाश्चानेन निर्वृतिम् ।  
मुनेर्वाक्यविलासेन यान्ति नास्त्यत्र संशयः ॥ १९ ॥  
  
अत्र यो गुणातिशयस्तमाहुः - तिर्यञ्च इति । मुनेर्वसिष्ठस्यैतद्ग्रन्थरूपेण   
वाक्यविलासेन श्रुतेन ॥ १९ ॥  
  
दृष्टान्तैर्हेतुभिर्युक्त्या यथा रामोऽवबोधितः ।  
तथा चारुन्धती साक्षात्सम्बोधयति वा न वा ॥ २० ॥  
  
भगवतो वसिष्ठस्य श्रीरामे मुख्याधिकारिणि स्नेहातिशयं प्रशंसन्ति -   
दृष्टान्तैरिति ॥ २० ॥  
  
अनेन मोक्षोपायेन तिर्यञ्चोऽपि गतामयाः ।  
स्थिता मुक्ता भविष्यन्ति के नाम भुवि नो नराः ॥ २१ ॥  
  
तिर्यञ्चः पशुपक्ष्यादयोऽपि । भुवि नराः के नाम मुक्ता नो भविष्यन्ति यदि   
शृण्वन्तीत्यर्थः ॥ २१ ॥  
  
श्रवणाञ्जलिभिः पीत्वा ज्ञानामृतमिदं वयम् ।  
परां पूर्णनवीभूतसिद्धयः श्रियमागताः ॥ २२ ॥  
  
इति शृण्वन्सभां लोको विस्मयोत्फुल्ललोचनः ।  
कुसुमासारसम्पूर्णां राजीवानां ददर्श ताम् ॥ २३ ॥  
  
लोकः अयोध्याजनः इति एवंविधानि सिद्धवाक्यानि शृण्वन् सन् तां सभां   
राजीवानां पद्मादीनां कुसुमासारैः सम्पूर्णां ददर्श ॥ २३ ॥  
  
मन्दारादिमहापुष्पच्छन्नच्छादनसञ्चयाम् [घनच्छादनेति पाठः ।  
] ।  
पारिभद्रलतागुच्छनीरन्ध्राजिरभूमिकाम् ॥ २४ ॥  
  
पारिभद्रलता कल्पलताभेदः । मन्दारादीनि पञ्चदेवतरुभेदपुष्पाणि ॥ २४ ॥  
  
पारिजातप्रसूनाढ्यमहीतलविराजिताम् ।  
सन्तानकमहाम्भोदव्याप्तसभ्यशिरःकराम् ॥ २५ ॥  
  
मौलिरत्नविटङ्काग्रविश्रान्तहरिचन्दनाम् ।  
वारिपूरप्रलम्बाभ्रवदालम्बिवितानकाम् ॥ २६ ॥  
  
वारिपूरैः प्रलम्बैरभ्रैस्तुल्यं प्रलम्बाभ्रवत्पुष्पभारालम्बिनो वितानका यस्याम्   
॥ २६ ॥  
  
इति पश्यन्सभां लोकः साधुवादेन भूरिणा ।  
तत्कालोचितवाक्येन तेन तेन तथोद्यतः ॥ २७ ॥  
  
तेन तेन तत्कालोचितप्रशंसावाक्येन तथा । उद्यत उद्युक्तः सन् वसिष्ठं   
पूजयामासेति सम्बन्धः ॥ २७ ॥  
  
वसिष्ठं पूजयामास सर्वेन्द्रियगणानतः ।  
कुसुमाञ्जलिमिश्रेण प्रणामसहितेन च ॥ २८ ॥  
  
सर्वैरिन्द्रियगणैरानतः प्रह्वीभूतः ॥ २८ ॥  
  
नृपप्रणाममालासु किञ्चिच्छान्तासु तास्वथ ।  
मुनिमापूजयन्नाह सार्ध्यपात्रकरो नृपः ॥ २९ ॥  
  
अर्घ्यपात्रेण सहितः सार्घ्यपात्रः करो यस्य । नृपो दशरथः ॥ २९ ॥  
  
दशरथ उवाच ।  
  
क्षयातिशयमुक्तेन परमेणात्मवस्तुना ।  
परान्तः पूर्णतोत्पन्ना बोधेनारुन्धतीपते ॥ ३० ॥  
  
हे अरुन्धतीपते त्वदुपदेशलब्धेन बोधेन परमेण   
निरतिशयानन्दरूपेणात्मवस्तुना अन्तः परा सर्वोत्कृष्टा पूर्णता उत्पन्ना ॥ ३० ॥  
  
न तदस्ति महीपीठे दिवि देवेषु वापि च ।  
महत्किञ्चिद्यदप्राप्तं तव पूज्यस्य पूजनम् ॥ ३१ ॥  
  
एवमीदृशपरमपुरुषार्थदातुस्तव पूजनं योग्यं यत्स्यात्तत्तादृशं वस्तु   
महीपीठे मनुष्येषु दिवि देवेषु अपि च पाताले वा नास्ति ॥ ३१ ॥  
  
तथाप्यात्मक्रमं ब्रह्मन्निमं नेतुमवन्ध्यताम् ।  
अहं वच्मि यथाप्राप्तं न कोपं कर्तुमर्हसि ॥ ३२ ॥  
  
तथाप्यहमात्मनः स्वस्य अवश्यकर्तव्यमिमं शास्त्रलोकप्रसिद्धं यथाप्राप्तं   
गुरुपूजनक्रममवन्ध्यतां सफलतां नेतुं किञ्चिद्वच्मि प्रार्थयामि ॥ ३२ ॥  
  
आत्मना सकलत्रेण लोकद्वयशुभेन च ।  
राज्येनाखिलभृत्येन भवन्तं पूजयाम्यहम् ॥ ३३ ॥  
  
लोकद्वये भुवि स्वर्गे च भोगार्थं यन्मया सञ्चितं शुभं सुकृतं तेन ।   
अखिलाः सामन्ता भृत्या यस्मिंस्तथाविधेन राज्येन । अखिलभृत्यवर्गेणेति   
पृथग्वा । भवते समर्पितेनेति शेषः ॥ ३३ ॥  
  
एतत्सर्वं तव विभो स्वायत्तं स्व इवाश्रमः ।  
नियोजय यथादेशं यथाभिमतयेच्छया ॥ ३४ ॥  
  
मया तुभ्यं दत्तमेतत्सर्वं तव स्वायत्तम् । त्वं नियोजय स्वामी भूत्वा आज्ञापय ॥   
३४ ॥  
  
श्रीवसिष्ठ उवाच ।  
  
प्रणाममात्रसन्तुष्टा ब्राह्मणा भूपते वयम् ।  
प्रणामेनैव तुष्यामः स एव भवता कृतः ॥ ३५ ॥  
  
स प्रणामो भवता कुत एवेत्यन्वयः ॥ ३५ ॥  
  
पातुं त्वमेव जानासि राज्यं भाति तवैव च ।  
भवत्वेतत्तवैवेह ब्राह्मणाः क्व महीभृतः ॥ ३६ ॥  
  
पातुं रक्षयितुम् ॥ ३६ ॥  
  
दशरथ उवाच ।  
  
कियन्मात्रं तु राज्यं स्यादिति लज्जामहे मुने ।  
प्रकर्षेणात्र तेनेश यथा जानासि तत्कुरु ॥ ३७ ॥  
  
अत्र अस्मिन्परमपुरुषार्थस्वरूपमोक्षदानोपकारे प्रत्युपकारतया राज्यं   
प्रकर्षेण कियन्मात्रं स्यात् । मानुषानन्दपरमावधिर्हि   
निष्कण्टकवित्तपूर्णनिरामयसप्तद्वीपाधिपत्यम् । तदपेक्षया शतगुणो   
मनुष्यगन्धर्वाणामानन्दस्तदपेक्षयापि देवगन्धर्वाणां स शतगुण इत्येवं   
क्रमेणोत्कृष्यमाणविषयानन्दानां हैरण्यगर्भानन्दः परमावधिः सोपि   
यस्मिन् मोक्षानन्दसमुद्रे सीकरप्रायस्तत्रेदं कियन्मात्रं क्व गणनार्हं   
स्यादित्यर्थः ॥ ३७ ॥  
  
श्रीवाल्मीकिरुवाच ।  
  
इत्युक्तवति भूपाले रामः पुष्पाञ्जलिं ददत् ।  
उवाच प्रणतो वाक्यं पुरस्तस्य महागुरोः ॥ ३८ ॥  
  
तस्य महागुरोः पादयोः पुष्पाञ्जलिं ददत्सन् ॥ ३८ ॥  
  
निरुत्तरीकृतमहाराज ब्रह्मन्प्रणौमि ते ।  
प्रणाममात्रसारोऽहं रामः पादाविमौ प्रभो ॥ ३९ ॥  
  
प्रणामेनैव तुष्याम इति त्वद्वचनात्प्रणाममात्रं सारः सर्वोत्कृष्टतया   
आवश्यको यस्य ॥ ३९ ॥  
  
इत्युक्त्वा पादयोस्तस्य शिरोवन्दनपूर्वकम् ।  
तत्याजाञ्जलिपुष्पाणि हिमानीव वनं गिरेः ॥ ४० ॥  
  
यथा वनं गिरेः पादयोर्हिमानि पल्लवसक्तान्यवश्यायजलानि त्यजति तद्वत् ॥ ४० ॥  
  
आनन्दबाष्पसम्पूर्णनयनो नयकोविदः ।  
गुरुं परमया भक्त्या प्रणनाम पुनःपुनः ॥ ४१ ॥  
  
शत्रुघ्नो लक्ष्मणश्चैव तथान्ये तत्समाश्च ये ।  
निकटस्थास्तथैवाशु ते प्रणेमुर्मुनीश्वरम् ॥ ४२ ॥  
  
तत्समाः शत्रुघ्नलक्ष्मणसदृशा रामसखाः ॥ ४२ ॥  
  
दूरप्रणामैर्दूरस्थाः पुष्पाञ्जलिसमीरणैः ।  
राजानो राजपुत्राश्च प्रणेमुर्मुनयश्च तम् ॥ ४३ ॥  
  
दूरस्थयोग्यैः प्रणामैः ॥ ४३ ॥  
  
अस्मिन्नवसरे तत्र कुसुमाञ्जलिवर्षणैः ।  
हिमैरिव हिमाद्रीन्द्रो मुनिरन्तर्धिमाययौ ॥ ४४ ॥  
  
अन्तर्धिमाच्छादनम् ॥ ४४ ॥  
  
अथ शान्ते सभाक्षोमे प्रणामनिवहे तथा ।  
संस्मरञ्छासनं किञ्चित्सत्ये कृष्णसिताशयम् ॥ ४५ ॥  
  
मुनीनां मान्यानां पुरतः स्वकृतं शासनमुपदेशात्मकं शास्त्रं सत्ये   
वस्तुनि विषये कृष्णाशयं बुद्धिमालिन्यप्रयुक्तं सदोषं सिताशयं   
स्वच्छबुद्धिप्रयुक्तनिर्दोषं वा स्यादिति सन्दिहान इव स्वचरित्रेण जनस्य विनयं   
शिक्षयितुं किञ्चिन्मुनिषु वक्ष्यमाणप्रकारेण प्रष्टव्यं संस्मरन्सन् मुखं   
सन्दर्शयामासेति सम्बन्धः ॥ ४५ ॥  
  
मुनिः कुसुमराशिं तं बाहुभ्यां प्रविचाल्य सः ।  
मुखं सन्दर्शयामास सिताभ्रादिव चन्द्रमाः ॥ ४६ ॥  
  
सिताभ्रात् सिताभ्राणि निरस्य । ल्यब्लोपे पञ्चमी । चन्द्रमा इव ॥ ४६ ॥  
  
शान्ते सिद्धवचोराशौ तथा दुन्दुभिनिःस्वने ।  
नभःकुसुमवर्षे च सभाकलकले तथा ॥ ४७ ॥  
  
प्रणामानन्तरं तस्मिन्रामाद्यैः स्वसभाजने ।  
शान्तवात इवाम्भोदे जने सौम्यत्वमागते ॥ ४८ ॥  
  
स्वं सभाजयति पूजयतीति स्वसभाजने जने सौम्यत्वमव्यग्रतामागते सति ॥ ४८ ॥  
  
आकर्णयन्साधुवादं विश्वामित्रं मृदुस्वनम् ।  
उवाचेदमनिन्द्यात्मा वसिष्ठो मुनिनायकः ॥ ४९ ॥  
  
मुने गाधिकुलाम्भोज वामदेव निमे क्रतो ।  
भरद्वाज पुलस्त्यात्रे घृष्टे नारद शाण्डिले ॥ ५० ॥  
  
गाधिकुलस्य यशःसौरभजनकत्वाद्गाधिकुलाम्भोज हे विश्वामित्र ॥ ५० ॥  
  
हे भासभृगुभारण्डवत्सवात्स्यायनादयः ।  
मुनयस्तुच्छमेतन्नु भवद्भिर्मद्वचः श्रुतम् ॥ ५१ ॥  
  
भासो विपश्चिदन्यो वा । हे मुनयः भवद्भिर्मान्यैरेतन्मद्वचनं तुच्छं   
सदोषत्वात्क्षुद्रमनुपादेयम् । नु इति वितर्के । एवं सम्भावयामीत्यर्थः ॥ ५१ ॥  
  
यदत्रानुचितं किञ्चित्तदनुग्रहतोऽधुना ।  
दुरर्थं विगतार्थं वा भवन्तः कथयन्तु मे ॥ ५२ ॥  
  
अतोऽत्र यत्किञ्चिदनुचितं दुरर्थं विगतार्थं निरर्थकं वा सम्भावितं तदधुना   
सशिष्ये मय्यनुग्रहतो मे कथयन्त्विति भगवतो विनयोक्तिर्लोके विनयशिक्षणार्थं   
महर्षिवचनेन ग्रन्थस्य निर्दोषताख्यापनार्थं च ॥ ५२ ॥  
  
सभ्या ऊचुः ।  
  
वसिष्ठवचने ब्रह्मन्परमार्थैकशालिनि ।  
दुरर्थो भवतीत्यद्य नवैव खलु गीः श्रुता ॥ ५३ ॥  
  
सभ्याः सम्बोधिता गाधिसुताद्याः मुनय ऊचुः । जगति क्वाप्यप्रसिद्धत्वान्नवैव   
गीर्वाणी श्रुता ॥ ५३ ॥  
  
यत्सम्भृतमनन्तेन जन्मदोषेण नो मलम् ।  
तत्प्रमृष्टं त्वयेहाद्य हेम्नामिव हविर्भुजा ॥ ५४ ॥  
  
ब्रह्मबृंहितया वाचा विभो विकसिता वयम् ।  
कुमुदानीन्दुदीप्त्येव परमामृतशीतया ॥ ५५ ॥  
  
ब्रह्मणि बृंहितया विस्तारितया । इन्दुदीप्तिपक्षे ब्रह्मसदृशे आकाशे विस्तारितया ॥   
५५ ॥  
  
सर्वसत्त्वमहाबोधदायिनं मुनिनायकम् ।  
भवन्तमेकान्तगुरुं प्रणमाम इमे वयम् ॥ ५६ ॥  
  
एकान्तो नियमः । गुरुमेव न तु कुतश्चिदगुरुमिति अपरविद्यागुरुभ्योऽस्योत्कर्षकाष्ठा   
सूचिता ॥ ५६ ॥  
  
श्रीवाल्मीकिरुवाच ।  
  
इत्युक्त्वा मुनिनाथाय नमस्त इति ते पुनः ।  
वदन्त एकशब्देन तारेणाब्दरवौजसा ॥ ५७ ॥  
  
ते पुनर्नमस्ते इति वदन्तः सन्तः खात् आकाशात्सिद्धैः समं   
स्वयमप्युज्झितैरर्वाक्पुष्पाञ्जलिव्रातैर्वसिष्ठं पुनः पूरयामासुः अचलं   
हिमवन्तमिव ॥ ५७ ॥  
  
अर्वाक्यपुष्पाञ्जलिव्रातैः खात्सिद्धैः सममुज्झितैः ।  
वसिष्ठं पूरयामासुर्हिमैरब्दा इवाचलम् ॥ ५८ ॥  
  
इत्थं दशरथं भूपं शशंसुश्चाथ राघवम् ।  
माधवं चतुरात्मानं राघवोदन्तकोविदाः ॥ ५९ ॥  
  
अथ दशरथप्रशंसानन्तरं चतुरात्मानं माधवं राघवं प्रशशंसुः ।   
यतस्ते राघवस्य विष्ण्ववतारत्ववृत्तान्तकोविदा इत्यर्थः ॥ ५९ ॥  
  
सिद्धा ऊचुः ।  
  
नमाम चतुरात्मानं नारायणमिवापरम् ।  
रामं सभ्रातरं जीवन्मुक्तं राजकुमारकम् ॥ ६० ॥  
  
चतुरब्धिनिखातान्तधरावलयपालकम् ।  
त्रिकालस्थमहीपालचिह्नं दशरथं नृपम् ॥ ६१ ॥  
  
त्रिकालस्थानि कदाप्यनपायीनि महीपालचिह्नानि राजलक्षणानि यस्मिंस्तथाविधं   
दशरथं नृपं श्रीरामजनकत्वात्त्वं धन्यतमोऽसीति पुनः प्रशशंसुः ॥ ६१ ॥  
  
मुनिसेनाधिपं भूपं भास्करं भूरितेजसम् ।  
वसिष्ठं सुप्रवादाढ्यं विश्वामित्रं तपोनिधिम् ॥ ६२ ॥  
  
मुनिसेनायाः अधिपं स्वामिनं भूरितेजसं भास्करमिव स्थितं वसिष्ठं   
तत्सन्निहितं विश्वामित्रं च प्रशशंसुः ॥ ६२ ॥  
  
एषामेव प्रभावेन ज्ञानयुक्तिं परामिमाम् ।  
श्रुतवन्तो वयं सर्वे भ्रान्तिसंरम्भनाशिनीम् ॥ ६३ ॥  
  
एतेषां प्रशंसायां को हेतुस्तमाहुः - एषामेवेति । भ्रान्तिसंरम्भनाशिनीं   
वसिष्ठवाणीमिति शेषः ॥ ६३ ॥  
  
श्रीवाल्मीकिरुवाच ।  
  
इत्युक्त्वा गगनात्सिद्धा भूयः पुष्पाणि चिक्षिपुः ।  
सभायामथ तूष्णीं च तस्थुर्मुदितचेतसः ॥ ६४ ॥  
  
तथैव व्योमगाः सिद्धाः शशंसुस्तं जनं पुनः ।  
तथैव सभ्यास्तांस्तत्र समानर्चुर्घनस्तवम् ॥ ६५ ॥  
  
तान्सिद्धान्घनस्तवं बहुस्तवसहितं यथा स्यात्तथा समानर्चुः ॥ ६५ ॥  
  
नभश्चरा धरणिचरा मुनीश्वरा महर्षयो विबुधगणा द्विजा नृपाः ।  
अपूजयन्निति जनमोजसैव ते गिरोच्चया सह कुसुमार्घ्यदानया ॥ ६६ ॥  
  
नभश्चरा महर्षयो विबुधगणा धरणिचरा द्विजा नृपा उभयचरा   
मुनीश्वराश्च ते इति वर्णितप्रकारेण ओजसा स्वस्वसामर्थ्यानुसारेण प्रतिजनं सह   
कुसुमार्घ्यदानया उच्चया गिरा अपूजयन् ॥ ६६ ॥  
  
इत्यार्षे श्रीवासिष्ठमहारामायणे वा० दे० मो० निर्वा० उ०   
साधुवादसपर्यादिवर्णनं नाम द्विशततमः सर्गः ॥ २०० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
साधुवादसपर्यादिवर्णनं नाम द्विशततमः सर्गः ॥ २०० ॥  
  