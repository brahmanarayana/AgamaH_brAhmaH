+++
title = "१५१"

+++
एकपञ्चाशदधिकशततमः सर्गः १५१  
  
अन्यमुनिरुवाच ।  
  
तत्र ते नगरं तानि गृहाणि तरवश्च ते ।  
क्षिप्रेण शुष्कतृणवत्सर्वं भस्मत्वमागतम् ॥ १ ॥  
  
दग्धाश्रमतनोर्वह्नेः प्रशमो भस्मनोऽनिलैः ।  
वर्ण्यतेऽयं नयस्तस्मात्स्वप्ने जागरितस्थितिः ॥ १ ॥  
  
न केवलमाश्रमादिकमेव किन्तु नगरादि सर्वं भस्मत्वमागतम् ॥ १ ॥  
  
तत्रैवं भस्मतां प्राप्ते सुप्ते ते भवतस्तव ।  
तनू तथातिसन्तापविदारितमहाशिले ॥ २ ॥  
  
तथा अतिसन्तापविदारितमहाशिवे तत्राश्रमे भवतो वर्तमानस्य तव सुप्ते ते द्वे तनू   
शरीरे एवमुक्तप्रकारेण भस्मतां प्राप्ते इत्यन्वयः ॥ २ ॥  
  
स शशाम शनैर्वह्निर्निःशेषीकृतकाननः ।  
परिपीतार्णवोऽगस्त्य इवास्तं समुपाययौ ॥ ३ ॥  
  
परिपीतार्णवोऽगस्त्य इव आदावङ्गारमात्रशेषेण शशाम । ततोऽस्तमदर्शनं   
समाययौ ॥ ३ ॥  
  
तस्मिन्नस्तं गते वह्नौ तद्भस्मेद्धं सुशीतलम् ।  
दुधाव कणशो वायुरशेषं पुष्पराशिवत् ॥ ४ ॥  
  
आदौ इद्धं पश्चात्सुशीतलम् । वायुर्दुधाव व्यधूनयत् ॥ ४ ॥  
  
ततो न ज्ञायते नासीत्क्वाश्रमः क्व तनू तथा ।  
क्व पेटकं बहूनां तत्स्वप्नपूर्जाग्रतो यथा ॥ ५ ॥  
  
बहूनां जनानां पेटकं करण्डभूतं तन्नगरम् ॥ ५ ॥  
  
अभावमुपयाते ते यदैवं भवतस्तनू ।  
स्वपतस्ते भ्रमवतः संविदेव विजृम्भते ॥ ६ ॥  
  
तस्मात्क्व तद्गलबिलं विराडात्मा स च क्व ते ।  
दग्धो दग्धस्य सौजस्कः सौजस्कस्यैव देहकः ॥ ७ ॥  
  
देहदाहेऽपि तदोजः परिशेषमाशङ्क्याह - सौजस्क इति । ओजःसहितस्यैव तस्य   
सुप्तस्य सौजस्क एव देहको दग्धः ॥ ७ ॥  
  
लब्धवानसि नो तस्माद्धेतोर्देहद्वयं मुने ।  
अनन्ते स्वप्नसंसारजाग्रतीहावतिष्ठसे ॥ ८ ॥  
  
स्वप्नसंसारात्मके जाग्रत्यवतिष्ठसे ॥ ८ ॥  
  
तदेवं स्वप्न एवायं जाग्रद्भावमुपागतः ।  
सर्वे वयमिह स्वप्नपुरुषास्तव सुव्रत ॥ ९ ॥  
  
तथा च जाग्रत्स्वप्नयोर्भेदो नास्तीति यत्प्रागुक्तं तदिदं दर्शितमित्याशयेनाह -   
तदेवमिति ॥ ९ ॥  
  
अस्माकं त्वं स्वप्नरस्तव स्वप्ननरा वयम् ।  
अयमेव चिदाकाशः सर्वदात्मात्मनि स्थितः ॥ १० ॥  
  
सर्वदा अवस्थात्रयेऽप्यात्मनि अद्वयस्वस्वभावे ॥ १० ॥  
  
ततः प्रभृति सम्पन्नो भवान्स्वप्ननरो भवन् ।  
जाग्रत्प्रत्ययवाञ्जाग्रन्नरो गार्हस्थ्यसुस्थितः ॥ ११ ॥  
  
प्राक् स्वप्ननरो भवन्नपि भवांस्ततः प्रभृति जाग्रन्नरः सम्पन्नो गार्हस्थ्ये   
सुसंस्थितः ॥ ११ ॥  
  
एतत्ते कथितं सर्वं यथावृत्तमशेषः ।  
अनुभूतं सुदृश्यं च ध्यानेनैतच्च पश्यसि ॥ १२ ॥  
  
सन्देहे त्वमपि ध्यानेन एतन्मदुक्तं सर्वं पश्यसि द्रक्ष्यसि । वर्तमानसामीप्ये   
वर्तमानवत् ॥ १२ ॥  
  
इत्यादिमध्यरहितोऽयमनन्तरूपः संविद्घनः कचति काञ्चनतापवत्खे ।  
तत्फाललोलवपुरात्मनि चिन्मयात्मा सर्गात्मभिर्विकसितैरसितैः सितैश्च ॥ १३ ॥  
  
खे काञ्चनमयस्ताप आतपस्तद्वत् यः कचति तत्फालः स्वकचनशक्त्युत्फालस्तेन   
लोलवपुः संश्चिन्मयात्मा आत्मनि दुष्कर्मफलभूतैरसितैः सत्कर्मफलभूतैः   
सितैश्चान्मिश्रकर्मफलभूतैर्मिश्रैश्च विकसितैः सर्गात्मभिर्भावैः संविद्घन   
एव कचति नान्य इत्यर्थः ॥ १३ ॥  
  
इत्यार्षे श्रीवासिष्ठ० वाल्मी० दे० मो० नि० उ० अवि० वि० श० अभावदर्शनं   
नामैकपञ्चाशदधिकशततमः सर्गः ॥ १५१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे   
उत्तरार्धेऽभावदर्शनं नामैकपञ्चाशदधिकशततमः सर्गः ॥ १५१ ॥   
  