+++
title = "१८१"

+++
एकाशीत्यधिकशततमः सर्गः १८१   
  
कुन्ददन्त उवाच ।  
  
आवासमन्तरे गन्तुं प्रवृत्तौ मुदिताकृती ।  
मथुरानगरीं चन्द्रसूर्याविन्द्रपुरीमिव ॥ १ ॥  
  
गच्छतोर्मधुरां मार्गभ्रंशाद्गौरीवनागमः ।  
तत्र तापसवृद्धेन संवादश्चात्र वर्ण्यते ॥   
  
यथा चन्द्रसूर्याविन्द्रपुरीं प्राच्यां प्रसिद्धामावासं गन्तुं सायङ्काले   
प्रवृत्तौ तद्वदावामपि आसायं चलित्वा अन्तरे आवासं गन्तुं प्रवृत्तौ ॥ १ ॥  
  
प्राप्य रोधाभिधं ग्रामं विश्रम्याम्रवणाचले ।  
उषितौ द्वे दिने तस्मिन्सालीसे नगरे सुखम् ॥ २ ॥  
  
आवासस्थानान्येव क्रमेणाह - प्राप्येत्यादिना । आम्रवणप्रचुरे अचले ॥ २ ॥  
  
अध्वानन्दितचित्ताभ्यामावाभ्यामतिवाहितः ।  
द्वितीयेऽहनि शीताम्बुस्निग्धच्छायावनद्रुमाः ॥ ३ ॥  
  
द्वितीये अहनि आवां शीतान्यम्बूनि स्निग्धच्छायावनद्रुमाश्च यासु तथाविधाः   
श्वभ्रानूपस्थलावनीः समुल्लङ्घ्येति चतुर्थे सम्बन्धः ॥ ३ ॥  
  
नदीतीरलतोन्मुक्तपुष्पप्रकरपाण्डुराः ।  
तरत्तरङ्गझाङ्कारगायनानन्दिताध्वगाः ॥ ४ ॥  
  
ता एवावनीर्विशिनष्टि - नदीतीरेत्यादिना । गायनमिति अशित्यात्वाकरणं छान्दसम् ॥   
४ ॥  
  
स्निग्धद्रुमवनच्छायरणन्मृगविहङ्गमाः ।  
स्थूलशाद्वलशाखाग्रप्रोतावश्यायमौक्तिकाः ॥ ५ ॥  
  
जङ्गलाद्रिपुरग्रामश्वभ्रानूपस्थलावनीः ।  
समुल्लङ्घ्य दिने तस्मिन्सरित्स्रोतःसरांसि च ॥ ६ ॥  
  
क्वचिज्जङ्गलभूताः क्वचिदद्रिपायाः क्वचित्पुरग्रामभूताः क्वचिच्छ्वभ्रभूताः   
क्वचिदनूपभूतस्थलाश्चावनीः ॥ ६ ॥  
  
नीतवन्तौ निशामावां कदलीकानने घने ।  
तुषारशिशिरे श्रान्तौ कदलीदलतल्पके ॥ ७ ॥  
  
प्राप्तावावां तृतीयेऽह्नि षण्डषण्डकमण्डितम् [अब्जषण्डक इति   
पाठश्चिन्त्यः ।] ।  
जङ्गलं जनविच्छेदविभक्तं खमिवाकृतम् ॥ ८ ॥  
  
अब्जषण्डैर्गुल्मषण्डकैश्च मण्डितम् ।   
तृणकाष्ठादिहारिजनकृतैर्विच्छेदैर्विभक्तम् । मेघविच्छेदैर्विभक्तं खमिव   
आसमन्तात्कृतम् ॥ ८ ॥  
  
तत्र स प्रकृतं मार्गं परित्यज्य वनान्तरम् ।  
प्रविशन्समुवाचेदमकार्यकरणं वचः ॥ ९ ॥  
  
इदानीं दिदृक्षितानां भ्रातृमुनिप्रभृतीनां गौर्याश्रमे अभावात् न भ्राता   
गच्छेदन्वेषणपरः क्वचित् इति निषिद्धत्वाच्च वृथाकालविलम्बेन   
प्रकृतस्वगृहगमनकार्यविच्छेदित्वादकार्यकरणं वचः ॥ ९ ॥  
  
गच्छावोऽत्राश्रमे गौर्या मुनिमण्डलमण्डिते ।  
भ्रातरो मे स्थिताः सप्त वनेष्वेवमिवार्थिनः ॥ १० ॥  
  
भ्रातरोऽष्टौ वयमिमे जातानेकतया तया ।  
एकसंविन्मया जाता एकसङ्कल्पनिश्चयाः ॥ ११ ॥  
  
एवमिवार्थिनः इत्युक्तिं विशदयति - भ्रातर इत्यादिना । तया प्राग्वर्णितया   
सप्तद्वीपराज्यभोगेच्छया जाता अनेके मनोरथा येषां तद्भावेन वयमष्टावपि   
भ्रातरस्तपसे एकसंविन्मया एकरूपदृढनिश्चयप्रधाना जाताः ॥ ११ ॥  
  
तेन तेऽप्यत्र तपसे स्वनिश्चयसमाश्रयाः ।  
स्थिता आगत्य विविधैस्तपोभिः क्षपितैनसः ॥ १२ ॥  
  
तैः सार्धं भ्रातृभिः पूर्वमागत्याहमिहावसम् ।  
षण्मासानाश्रमे गौर्यास्तेन दृष्टो मयैष सः ॥ १३ ॥  
  
इह गौर्याश्रमे । तेन हेतुना यः प्राग्दृष्टः स एवैष पुरो दृश्यते इति   
प्रत्यभिज्ञाभिलापः ॥ १३ ॥  
  
पुष्पखण्डतरुच्छायासुप्तमुग्धमृगार्भकः ।  
पर्णोटजाग्रविश्रान्तशुकोद्ग्राहितशास्त्रदृक् ॥ १४ ॥  
  
तमेवाश्रमं वर्णयति - पुष्पेति । उटजाग्रेषु विश्रान्तैः शुकैरपि उद्ग्राहिता   
उपन्यस्ता नानाशास्त्रदृशो यत्र ॥ १४ ॥  
  
तद्ब्रह्मलोकसङ्काशमेहि मुन्याश्रमं श्रिये ।  
गच्छावोऽच्छतरं तत्र चेतः पुण्यैर्भविष्यति ॥ १५ ॥  
  
तत्र आवयोश्चेतः सर्वदोषक्षयादच्छतरं भविष्यति ॥ १५ ॥  
  
विदुषामपि धीराणामपि तत्त्वविदामपि ।  
त्वरते हि मनः पुंसामलम्बुद्धिबिलोकने ॥ १६ ॥  
  
अलम्बुद्धयस्तत्त्वदर्शनेन पूर्णमनसो ये मुनयस्तेषां विलोकने विदुषामपि   
पुंसां मनस्त्वरते किं पुनरावयोरित्यर्थः ॥ १६ ॥  
  
तेनेत्युक्ते च तावावां प्राप्तौ मुन्याश्रमं च तम् ।  
यावत्तत्र महारण्ये पश्याश्वश्चान्तरूपिणम् ॥ १७ ॥  
  
अन्तः संहारस्तस्य रूपेणैव रूपिणमाश्रमं शून्यमिति यावत् ॥ १७ ॥  
  
न वृक्षं नोटजं किञ्चिन्न गुल्मं न च मानवम् ।  
न मुनिं नार्भकं नान्यन्न वेदिं न च वा द्विजम् ॥ १८ ॥  
  
तदेवाह - न वृक्षमित्यादिना ॥ १८ ॥  
  
केवलं शून्यमेवाति तदरण्यमनन्तकम् ।  
तापोपतप्तमभितो भूमौ स्थितमिवाम्बरम् ॥ १९ ॥  
  
हा कष्टं किमिदं जातमिति तस्मिन्वदत्यथ ।  
आवाभ्यां सुचिरं भ्रान्त्वा दृष्ट एकत्र वृक्षकः ॥ २० ॥  
  
तस्मिन्मत्सहाये तापसे ॥ २० ॥  
  
स्निग्धच्छविर्घनच्छायः शीतलोऽम्बुधरोपमः ।  
तले तस्य समाधाने संस्थितो वृद्धतापसः ॥ २१ ॥  
  
आवामग्रे मुनेस्तस्य च्छायायां शाद्वलस्थले ।  
उपविष्टौ चिरं यावन्नासौ ध्यानान्निवर्तते ॥ २२ ॥  
  
ततश्चिरेण कालेन मयोद्वेगेन चापलात् ।  
उक्तं मुने प्रबुध्यस्व ध्यानादित्युच्चकैर्वचः ॥ २३ ॥  
  
चापलात् चपलस्वभावात् ॥ २३ ॥  
  
शब्देनोच्चैर्मदीयेन सम्प्रबुद्धोऽभवन्मुनिः ।  
सिंहोऽम्बुदरवेणेव जृम्भां कृत्वाभ्युवाच च ॥ २४ ॥  
  
कौ भवन्ताविमौ साधू क्वासौ गौर्याश्रमो गतः ।  
केन वाहमिहानीतः कालोऽयं कश्च वर्तते ॥ २५ ॥  
  
इह शून्यारण्ये ॥ २५ ॥  
  
तेनेत्युक्ते मयाप्युक्तं भगवन्विद्धि ईदृशम् ।  
न किञ्चिदावां बुद्धोऽपि कस्माज्जानासि न स्वयम् ॥ २६ ॥  
  
हे भगवन् ईदृशं त्वत्पृष्टमावां न किञ्चिज्जानीव इति शेषः । अतस्त्वमेव विद्धि ।   
बुद्धः सर्वज्ञोऽपि त्वं योगबलात्कस्मात्स्वयं न जानासि ॥ २६ ॥  
  
इति श्रुत्वा स भगवान्पुनर्ध्यानमयोऽभवत् ।  
ददर्शोदन्तमखिलमस्माकं स्वात्मनस्तथा ॥ २७ ॥  
  
मुहूर्तमात्रेणोवाच प्रबुध्य ध्यानतो मुनिः ।  
श्रूयतामिदमाश्चर्यमार्यौ हि कार्यवेदिनौ ॥ २८ ॥  
  
यमिमं पश्यथः साधू कदम्बतरुपुत्रकम् ।  
मदास्पदमरण्यान्या धम्मिल्लमिव पुष्पितम् ॥ २९ ॥  
  
इमं मदास्पदं स्वावासभूतम् । अत एवानुकम्प्यत्वात्पुत्रकमित्युक्तिः ॥ २९ ॥  
  
केनापि कारणेनास्मिन्सती वागीश्वरी सती ।  
अवसद्दशवर्षाणि समस्तर्तुनिषेविता ॥ ३० ॥  
  
सती गौरी वागीश्वरी सती सरस्वती भूत्वा अत्र अवसत् ॥ ३० ॥  
  
तदा तेनेह विस्तीर्णमभवद्घनकाननम् ।  
गौरीवनमिति ख्यातं भूषितं कुसुमर्तुभिः ॥ ३१ ॥  
  
कुसुमप्रधानैः सर्वर्तुभिर्भूषितमलङ्कृतम् । तदा तस्मिन्काले । तेन कारणेन ॥ ३१   
॥  
  
भृङ्गाङ्गनाजनमनोहरहारिगीतलीलाविलोलकलकण्ठविहङ्गमङ्ग   
[विलोक इत्यपि पाठः ।] ।  
पुष्पाम्बुवाहशतचन्द्रनभोवितानं राजीवरेणुकणकीर्णदिगन्तरालम् ॥ ३२ ॥  
  
कीदृशमभवत्तदेव वर्णयति - भृङ्गाङ्गनेत्यादिना । हे अङ्गेत्युभयोः   
सम्बोधनम् । भृङ्गाङ्गनाजनानां मनोहरगीतलीलाभिर्विलोलाः   
कलकण्ठविहङ्गाः कोकिला यत्र । तथा पुष्पवर्षिभिरम्बुवाहप्रायैस्तरुभिः   
शतचन्द्रं नभोवितानं यत्र ॥ ३२ ॥  
  
मन्दारकुन्दमकरन्दसुगन्धिताशं   
संसूच्छ्व्सत्कुसुमराशिशशाङ्कनिष्ठम् ।  
सन्तानकस्तवकहासविकासकान्तमामोदिमारुतसमस्तलताङ्गनौघम् ॥ ३३ ॥  
  
मन्दाराणां कुन्दानां च मकरन्दैः सुगन्धिता आशा दिशो येन । समन्तात्सुष्ठु   
उच्छ्वसत्सु विकसत्सु कुसुमराशिलक्षणेषु शशाङ्कबिम्बेषु निष्ठा शोभा   
पर्याप्तिर्यत्र ॥ ३३ ॥  
  
पुष्पाकरस्य नगरं नवगीतभृङ्गं   
भृङ्गाङ्गनाकुसुमखण्डकमण्डपाढ्यम् ।  
चन्द्रांशुजालपरिकोमलपुष्पदोलादोलायमानसुरसिद्धवधूसमूहम् ॥ ३४ ॥  
  
पुष्पाकरस्य वसन्तस्य नगरमिव स्थितम् । भृङ्गाङ्गनायुक्तैः   
कुसुमखण्डकमण्डपैराढ्यम् । चन्द्रांशुजालवत्परितः कोमलासु पुष्पदोलासु   
दोलायमानाः सुरसिद्धवधूसमूहा यत्र ॥ ३४ ॥  
  
हारीतहंसशुककोकिलकोककाकचक्राह्वभासकलविङ्ककुलाकुलाङ्गम् ।  
भेरुण्डकुक्कुटकपिञ्जलहेमचूडराढामयूरबककल्पितकेलिरम्यम् ॥ ३५ ॥  
  
हारीतादिपक्षिकुलैराकुलान्यङ्गानि यस्य । हेमचूडास्तित्तिरयः । राढाः पक्षिभेदाः ॥   
३५ ॥  
  
गन्धर्वयक्षसुरसिद्धकिरीटघृष्टपादाब्जकर्णिककदम्बसरस्वतीकम् ।  
वातायनं कनककोमलचम्पकौघताराम्बराम्बुधरपूर गृहीतगन्धम् ॥   
३६ ॥  
  
गन्धर्वयक्षादीनां किरीटैर्घृष्टे पादाब्जकर्णिके यस्यास्तथाविधा   
कदम्बसरस्वती यस्मिन् । सुरभिवातानामयनमत एव कनकमिव   
कोमलेभ्यश्चम्पकौघेभ्यस्ताराम्बुधराभ्यां गृहीतो गन्धो यस्य ॥ ३६ ॥  
  
मन्दानिलस्खलितपल्लवबालवल्लीविन्यासगुप्तदिवसाधिपरश्मिशीतम् ।  
पीतं कदम्बकरवीरकनालिकेरतालीतमालकुलपुष्पपरागपूरैः ॥ ३७ ॥  
  
मन्दानिलात्स्खलितपल्लवानां बालवल्लीनां विन्यासैः प्रसारैर्गुप्तेषु कुञ्जेषु   
निरुद्धैर्दिवसाधिपरश्मिभिरन्तःशीतम् । तथा कदम्बादीनां कुलस्य   
पुष्पपरागपूरैः पीतं पीतवर्णम् ॥ ३७ ॥  
  
कह्लारकीर्णकुमुदोत्पलपद्मखण्डवल्गच्चकोरबककोककदम्बहंसम् ।  
तालीसगुग्गुलकचन्दनपारिभद्रभद्रद्रुमोदरविहारिविचित्रशक्ति ॥ ३८ ॥  
  
कह्लारैः पद्मैः कीर्णानि मिश्राणि कुमुदोत्पलानि येषु तथाविधेषु पद्मखण्डेषु   
पद्माकरेषु वल्गन्तश्चकोरादिकदम्बसहिता हषा यत्र । तालीप्रभृतिद्रुमोदरेषु   
विहारिणी विचित्रा सर्वाभिलषितार्थपूरणशक्तिर्यस्मिन् ॥ ३८ ॥  
  
तस्मिन्वने चिरमुवास हरार्धदेहा केनापि कारणवशेन चिराय गौरी ।  
भूत्वा प्रसन्नशशिबिम्बमुखी कदम्बवागीश्वरी शशिकलेव शिवस्य मूर्ध्नि   
॥ ३९ ॥  
  
सकलवनसम्पत्तिषु यत्कारणं तदाह - तस्मिन्निति । तस्मिन्वने हरार्धदेहा गौरी   
केनापि कारणवशेन कदम्बवागीश्वरी भूत्वा चिरमुवास । तदेव वनसम्पदां   
कारणमित्यर्थः ॥ ३९ ॥  
  
इत्यारेषे श्रीवासिष्ठमहारामायणे वा० दे० मो० नि० उ० ब्रह्मगीतासु तापसोपा०   
गौर्याश्रमवर्णनं नामैकाशीत्यधिकशततमः सर्गः ॥ ८१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
गौर्याश्रमवर्णनं नामैकाशीत्यधिकशततमः सर्गः ॥ १८१ ॥  
  