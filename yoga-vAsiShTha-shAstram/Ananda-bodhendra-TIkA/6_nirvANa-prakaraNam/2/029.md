+++
title = "०२९"

+++
एकोनत्रिंशः सर्गः २९  
  
श्रीवसिष्ठ उवाच ।  
  
नित्यमन्तर्मुखस्तिष्ठ वीतरागो विवासनः ।  
चिन्मात्रममलं शान्तं कर्म सर्वत्र भावयन् ॥ १ ॥  
  
व्यवहारे यथा प्राप्तलोकचर्यानुवर्तनम् ।  
स्वरूपे तु सदा स्थैर्यं रामायात्रोपदिश्यते ॥   
  
यथाप्राप्तं कर्म सर्वत्र शत्रुमित्रोदासीनपुरुषेषु यथायोग्यं   
भावयन्निष्पादयन् ॥ १ ॥  
  
आकाशविशदः प्राज्ञश्चिन्मात्रैकघनस्थितिः ।  
समः सौम्यः समानन्दः स ब्रह्माऽऽबृंहिताशयः ॥ २ ॥  
  
स ब्रह्मा ब्रह्मसमरस आबृंहितो विस्तारित आशयो यस्य तथाविधो भव ॥ २ ॥  
  
शोकेष्वापत्सु घोरेषु सङ्कटेष्ववटेषु च ।  
यथाप्राप्तेषु सर्वेषु खर्वेषून्नतिमत्सु च ॥ ३ ॥  
  
यथाप्राप्तेषु खर्वेष्वल्पेषु उन्नतिमत्सु महत्सुं च शोकादिषु अन्तरदुःखितः सन्   
यथादेशं तत्तद्देशधर्ममनुसृत्य यथाक्रमं वाष्पक्रन्दनादिपर्यन्तं   
दुःखं दुःखविडम्बनं शीतोष्णादिद्वन्द्वयुक्तानि   
वस्त्रस्रक्चन्दनादिभोगसुखानि च कुर्विति द्वयोरन्वयः ॥ ३ ॥  
  
यथाक्रमं यथादेशं कुरु दुःखमदुःखितः ।  
बाष्पक्रन्दादिपर्यन्तं द्वन्द्वयुक्तसुखानि च ॥ ४ ॥  
  
समागमेषु कान्तानामुत्सवेषूदयेषु च ।  
आनन्दं भज सौम्यात्मा वासनाक्रान्तमूढवत् ॥ ५ ॥  
  
सङ्क्षेपोक्तार्थमेव प्रपञ्चयति - समागमेष्वित्यादिना ।   
भोगवासनाभिराक्रान्ता ये मूढाः कर्मठजनास्तद्वत् ॥ ५ ॥  
  
भूतानि मृत्युकार्येषु सङ्ग्रामादिषु निर्दह ।  
दावानलस्तृणानीव वासनाक्रान्तमूढवत् ॥ ६ ॥  
  
भूतान्यधार्मिकाणि दण्ड्यानि ॥ ६ ॥  
  
क्रमागतेष्वखिन्नोऽर्थं बकवच्चिन्तयार्जय ।  
अर्थोपार्जनकार्येषु वासनाक्रान्तमूढवत् ॥ ७ ॥  
  
धर्माविरुद्धक्रमागतेष्वर्थोपार्जनकार्येषु । अर्थ धनम् ॥ ७ ॥  
  
बलाद्विदलयाशेषानरीनरिनिषूदन ।  
वातो रिक्तानिवाम्भोदान् वासनाक्रान्तमूढवत् ॥ ८ ॥  
  
अरीन् शत्रून् ॥ ८ ॥  
  
जनेषु करुणार्हेषु धैर्यं कुरु महात्मसु ।  
आत्माराममना मौनी वासनाक्रान्तमूढवत् ॥ ९ ॥  
  
धैर्यमौदार्यधीरताम् । मौनी अकत्थनः सन् ॥ ९ ॥  
  
मुदितो भव हर्षेषु दुःखेषु भव दुःखितः ।  
करुणां कुरु दीनेषु भव वीरेषु वीर्यवान् ॥ १० ॥  
  
हर्षेषु हर्षस्थानेषु ॥ १० ॥  
  
अन्तर्मुखः सदानन्दः स्वात्मारामतयान्वितः ।  
यः करोति शमोदारस्तत्र कर्तासि नानघ ॥ ११ ॥  
  
तत्र मूढवत्कर्तृताप्रयुक्तदोषप्रसक्तिं वारयति - अन्तर्मुख इति । त्वमिति   
शेषः ॥ ११ ॥  
  
आत्मभावनया साधो नित्यमन्तर्मुखस्थितेः ।  
वज्रधारापि ते राम पतिता याति कुण्ठताम् ॥ १२ ॥  
  
इन्द्रप्रयुक्तवज्रस्य धारापि । कुण्ठतां मोघताम् । तस्य ह न देवाश्च नाभूत्या   
ईशते इति श्रुतेरिति भावः ॥ १२ ॥  
  
सङ्कल्पकलनोन्मुक्ते स्वसंविन्मात्रकोटरे ।  
यस्तिष्ठत्यात्मनि स्वैरमात्मारामो महेश्वरः ॥ १३ ॥  
  
स्वसंविन्मात्रकोटरे हार्दाकाशे ॥ १३ ॥  
  
न तं भिन्दन्ति शस्त्राणि न दहन्ति हुताशनाः ।  
न क्लेदयन्ति वारीणि शोषयन्ति न मारुताः ॥ १४ ॥  
  
सुस्तम्भमजमालिङ्ग्य स्वात्मानमजरामरम् ।  
तिष्ठावष्टभ्य धीरात्मा सुस्तम्भमिव मन्दिरम् ॥ १५ ॥  
  
चित्तं स्वस्मिन् सुष्ठु स्तभ्नातीति सुस्तम्भं नित्यनिरतिशयानन्दं स्वात्मानम् ।   
सुस्तम्भं दृढस्तम्भं मन्दिरमिव धीरात्माऽचलस्तिष्ठ ॥ १५ ॥  
  
जगद्वृक्षपदार्थौघपुष्पामोदश्रियं पराम् ।  
संविदं संविदः स्वस्थामास्वान्तर्मुखमच्युतम् ॥ १६ ॥  
  
जगल्लक्षणवृक्षस्य पदार्थौघलक्षणपुष्पाणामामोदश्रियमिव सारभूतां   
परां ब्रह्मसंविदमाश्रित्य सर्वा बाह्यसंविदः अच्युतमन्तर्मुखं यथा   
स्यात्तथा कृत्वा आस्व ॥ १६ ॥  
  
अन्तर्मुखतया नित्यं कार्यमाहरतां बहिः ।  
जीवतामपि नोदेति वासना दृषदामिव ॥ १७ ॥  
  
कार्य व्यवहारम् । दृषदां पाषाणानामिवेति वासनानुदये दृष्टान्तः ॥ १७ ॥  
  
पुनः प्रसरणोन्मुक्तमन्तःसुप्तं मनः कुरु ।  
कुर्वन्सर्वाणि कर्माणि कूर्माङ्गवदवृत्तिमान् ॥ १८ ॥  
  
कूर्माङ्गवदवृत्तिमानन्तर्बहिश्च वृत्तिशून्यः ॥ १८ ॥  
  
अन्तर्वृत्तिविहीनेन बहिर्वृत्तिमतेव च ।  
सुप्तप्रबुद्धप्रायेण कार्यमाचर चेतसा ॥ १९ ॥  
  
तदेवाह - अन्तरिति । सुप्तप्रबुद्धोऽर्धजागरूकः ॥ १९ ॥  
  
बालमूकादिविज्ञानवदन्तस्त्यक्तवासनम् ।  
भवतः कुर्वतः कार्यं खवच्चित्तं न लिप्यते ॥ २० ॥  
  
वृत्तित्यागविलीनेन किञ्चित्प्रसरता बहिः ।  
अन्तरत्यन्तसुप्तेन चेतसा तिष्ठ विज्वरः ॥ २१ ॥  
  
वृत्तित्यागः सदैव निर्विकल्पसमाधिज्ञानाभ्यासस्तेन विलीनेन बाधितेन ।   
किञ्चिद्दग्धपटाकारवत्प्रतिभासमात्रेण प्रसरता । अत्यन्तसुप्तेन मृतेन ॥ २१ ॥  
  
असङ्कल्पकलङ्कायां ज्ञानाच्चित्तक्षयोदये ।  
शुद्धायां संविदि स्थित्वा कुरु मा कुरु वानघ ॥ २२ ॥  
  
सुषुप्तसमया वृत्त्या जाग्रद्व्यवहरन्व्रजन् ।  
गृहाण मा किञ्चिदपि मा वा किञ्चित्परित्यज ॥ २३ ॥  
  
जाग्रत् सन् व्यवहरन् व्रजन्नपि त्वं सुषुप्तसमया वृत्त्या मा किञ्चिदिष्टं गृहाण   
अनिष्टं वा त्यज ॥ २३ ॥  
  
जाग्रत्यपि सुषुप्तश्चेज्जागर्षि च सुषुप्तके ।  
जाग्रत्सुषुप्तयोरैक्यात्तदस्त्यसि निरामयः ॥ २४ ॥  
  
जाग्रदवस्थायामपि स्थूलसूक्ष्मोपाध्यप्ययात्सुषुप्तस्त्वं चेद्भवसि तदा   
सुषुप्तकेऽप्यज्ञानावरणाभावाज्जागर्षि ।   
जाग्रत्सुषुप्त्योर्भेदकाऽज्ञानतत्कार्ययोर्बाधेनैक्ये सति तत्परिशिष्टं यदस्ति   
सन्मात्रं तदसि ॥ २४ ॥  
  
एवमाद्यन्तरहितमभ्यासेन शनैः शनैः ।  
पदमासादयाद्वन्द्वमतीतं सर्ववस्तुतः ॥ २५ ॥  
  
न च द्वैतं न चैवैक्यं जगदित्येव निश्चयी ।  
परमामेहि विश्रान्तिमाकाशविशदाशयः ॥ २६ ॥  
  
श्रीराम उवाच ।  
  
यद्येवं मुनिशार्दूल तदहम्प्रत्ययात्मकः ।  
भवानेवेह किं तावद्वसिष्ठाख्यः स्थितो वद ॥ २७ ॥  
  
सर्वद्वैतापलापे तव वसिष्ठाहम्भावादेरप्यपरिशेषात्कथं   
वक्तृत्वादिव्यवहार इत्याशयेन रामः पृच्छति - यद्येवमिति ॥ २७ ॥  
  
श्रीवाल्मीकिरुवाच ।  
  
राघवे गदति त्वेवं वसिष्ठो वदतां वरः ।  
तूष्णीमेव मुहूर्तार्धमतिष्ठत्स्पष्टचेष्टितः ॥ २८ ॥  
  
नास्त्येव वसिष्ठाहम्भावादिर्मम श्रोतॄणामज्ञानदृष्ट्यैव   
सोवलम्बितस्तेषां तत्त्वज्ञत्वे सम्पन्ने तु मौनमेवोत्तरमित्याशयेन   
तूष्णीम्भावमाह - राघवे इति ॥ २८ ॥   
  
तस्मिंस्तूष्णीं स्थिते किं स्यादिति सभ्ये महाजने ।  
पतिते संशयाम्भोधौ रामः पुनरुवाच ह ॥ २९ ॥  
  
मुख्याधिकारिणां केषाञ्चिज्ज्ञाने जातेऽपि   
सर्वेषामज्ञानानुच्छेदात्संशयाम्भोधौ पतिते सति ॥ २९ ॥  
  
किमर्थं भगवंस्तूष्णीं भवानहमिव स्थितः ।  
न सोऽस्ति जगतां न्यायः सतां यो नोत्तरक्षमः ॥ ३० ॥  
  
गुरोर्युक्तिक्षयादेव निरुत्तरतां मन्यमानो राम आह - किमर्थमिति ।जगतां   
मध्ये स तादृशो न्यायः शिष्यैरुद्भाव्यस्तर्को नास्ति यः सतां विदुषां गुरूणाम्   
॥ ३० ॥  
  
श्रीवसिष्ठ उवाच ।  
  
न मे वक्तुमशक्तत्वाद्युक्तिक्षय उपस्थितः ।  
किन्तु प्रश्नस्य कोट्यास्य तूष्णीमेवानघोत्तरम् ॥ ३१ ॥  
  
अस्य प्रश्नस्य कोट्या परमावधित्वेन हेतुना तूष्णीमवस्थानमेवोत्तरम् ॥ ३१ ॥  
  
द्विविधो भवति प्रष्टा तत्त्वज्ञोऽज्ञोऽथवापि च ।  
अज्ञस्याज्ञतया देयो ज्ञस्य तु ज्ञतयोत्तरः ॥ ३२ ॥  
  
कोटित्वमेव दर्शयितुं भूमिकां रचयति - द्विविध इत्यादिना ॥ ३२ ॥  
  
एतावन्तमभूत्कालं भवानज्ञाततत्पदः ।  
भाजनं सविकल्पानामुत्तराणां महामते ॥ ३३ ॥  
  
तत्त्वज्ञस्त्वधुना जातो विश्रान्तः परमे पदे ।  
योग्यो न सविकल्पानामुत्तराणामसि स्फुटम् ॥ ३४ ॥  
  
यावान्कश्चित्किलोल्लेखो वाङ्मयो वदतां वर ।  
सूक्ष्मार्थः परमार्थो वा बहुरल्पतरोऽपि वा ॥ ३५ ॥  
  
वाङ्मय उल्लेखोऽभिलापः ॥ ३५ ॥  
  
प्रतियोगिव्यवच्छेदसङ्ख्यातीतादिविभ्रमैः [अतीतादिभिर्भ्रमैः इति   
मुद्रितपाठष्टीकाकर्त्रसम्मतः ।] ।  
स च सर्वोऽन्वितः साधो भा इव त्रसरेणुभिः ॥ ३६ ॥  
  
प्रतियोगी निरूपको व्यवच्छेदोव्यावृत्तिः । सङ्ख्या गणना । अतीतस्तत्सर्वमतिक्रान्तः   
परमार्थः । आदिपदात्तत्साधनं तदितरबाधकं तद्बोधस्तदुपाया   
बोध्यबोधकप्रमाणादयो गृह्यन्ते । तेषां विभ्रमैः कल्पनाकलङ्कैरन्वितः ।   
भाः जालान्तरातपः ॥ ३६ ॥  
  
उत्तरं सकलङ्कं च तज्ज्ञो नार्हति सुन्दर ।  
नाकलङ्का च वागस्ति त्वं च तज्ज्ञतरः स्थितः ॥ ३७ ॥  
  
यथाभूतं च वक्तव्यं ज्ञस्यान्तेवासिनो मया ।  
यथाभूतं विदुः काष्ठमौनमन्तविवर्जितम् ॥ ३८ ॥  
  
अन्तेवासिनः शिष्यस्य । अन्तविवर्जितं सर्वपरिच्छेदकलङ्कशून्यम् ॥ ३८ ॥  
  
अविचारात्ससङ्कल्पं मौनमाहुः परं पदम् ।  
तदेव तव तज्ज्ञस्य दत्तः सुन्दर उत्तरः ॥ ३९ ॥  
  
अविचारात्तत्त्वज्ञानोदयात्प्रागज्ञानादुपदेशवाक्प्रवृत्तियोग्यताकल्पनया   
ससङ्कल्पं वाग्व्यवहारसङ्कल्पविषयमाहुः । विचारेण तु मौनं   
वागगोचरमेवाहुः यतो वाचो निवर्तन्ते अप्राप्य मनसा सह इत्यादिश्रुतयो   
विद्वांसश्च । तन्मौनमेव ॥ ३९ ॥  
  
यन्मयो हि भवत्यङ्ग पुरुषो वक्ति तादृशम् ।  
ज्ञेयमात्रमयश्चाहं वागतीते पदे स्थितः ॥ ४० ॥  
  
पुरुषो वक्ता । ज्ञेयं तत्त्वसाक्षात्कारगम्यं निर्विकल्पवस्तु तन्मात्रमयः । स्वार्थे   
मयट् ॥ ४० ॥  
  
वागतीतपदस्थो हि कथं गृह्णाति वाङ्मलम् ।  
अवाच्यं वच्मि नो तेन वाग्धि सङ्कल्पनाङ्किता ॥ ४१ ॥  
  
हि यस्मात्सर्वा वाक् प्रतियोगिव्यवच्छेदादिसङ्कल्पनाङ्किता ॥ ४१ ॥  
  
श्रीराम उवाच ।  
  
वाचि ये ये प्रवर्तन्ते ताननादृत्य दोषकान् ।  
प्रतियोगिव्यवच्छेदिपूर्वकान्वद को भवान् ॥ ४२ ॥  
  
अनादृत्य तात्पर्याविषयीकृत्य भागत्यागलक्षणोपायेन वद । व्यवच्छेदी   
व्यावृत्तः । प्रतियोगी तन्निरूपकः ॥ ४२ ॥  
  
श्रीवसिष्ठ उवाच ।  
  
एवं स्थिते राघव हे यथाभूतमिदं शृणु ।  
कस्त्वं कोऽहं जगद्वा किमिति तत्त्वविदां वर ॥ ४३ ॥  
  
यथाभूतं यथास्थितम् ॥ ४३ ॥  
  
अहं तावदयं तात चिदाकाशो निरामयः ।  
चेत्यसंवेद्यरहितः सर्वसङ्कल्पनातिगः ॥ ४४ ॥  
  
स्वच्छं चिदाकाशमहं भवानाकाशमेव च ।  
जगच्चाकाशमखिलं सर्वमाकाशमात्रकम् ॥ ४५ ॥  
  
शुद्धज्ञानैकरूपात्मा शुद्धज्ञानमयात्मनि ।  
अन्यसंविद्दृशोन्मुक्तः स्वान्यद्वक्तुं न वेद्म्यहम् ॥ ४६ ॥  
  
स्वान्यत् प्रत्यगात्मव्यतिरिक्तमणुमात्रमपि वक्तुं न वेद्मि न विवक्षामि । तथा च   
यत्परः शब्दः स एव शब्दार्थ इति न्यायमाश्रित्याखण्डं निर्विकल्पं वाक्यार्थं   
प्रतिपद्यस्वेति भावः ॥ ४६ ॥  
  
स्वपक्षोद्भावनपरा अहन्तात्मैकवर्धनम् ।  
मोक्षार्थमप्युद्यमिनो नयन्ति शतशाखताम् ॥ ४७ ॥  
  
कथं तर्ह्यज्ञबोधनाय प्रतिवादिविजयाय च विदुषां   
निरहङ्काराणामुद्योगसिद्धिस्तत्राह - स्वपक्षेति । शिष्याणां मोक्षार्थं तेषां   
सन्देहवारणाय प्रतिवादिविजयार्थमपि उद्यमिनो विद्वांसः   
श्रुतियुक्त्यादिप्रमाणैः स्वपक्षोद्भावनपराः सन्तो   
बाधितस्याप्याहार्यारोपेणाहन्तात्मन एकस्यैव वर्धनं कुर्वाणाः   
शतशाखतां नयन्ति न त्वज्ञवद्व्यामुह्यन्तीत्यर्थः ॥ ४७ ॥  
  
जीवतोऽप्युपशान्तस्य व्यवहारवतोऽपि च ।  
शववद्यदवस्थानं तदाहुः परमं पदम् ॥ ४८ ॥  
  
नैतावतैषां पाण्डित्यप्रकटनव्यवहार एव परमं पदमिति वेदितव्यं   
किन्त्वन्य्देवेत्याह - जीवत इति ॥ ४८ ॥  
  
अबहिःसाधनं शान्तमनन्तःसाधनं समम् ।  
न सुखं नासुखं नाहं नान्यदित्यादि तं शिवम् ॥ ४९ ॥  
  
परमपदमेव विशिनष्टि - अबहिःसाधनमिति । अन्तर्बहिःसाधनशून्यत्वादेव   
नाहङ्कर्तृभोक्तृत्वशून्यमत एव भोग्ये सुखदुःखरहितं   
स्वप्रकाशनिरतिशयानन्दभूमात्मकत्वाच्छिवम् ॥ ४९ ॥  
  
मुक्तताया अहन्तेयमभावो भावनं क्व च ।  
तयैवान्विष्यते सेति जात्यन्धश्चित्रमीक्षते ॥ ५० ॥  
  
ननु किमर्थं तत्स्वप्रकाशमुच्यते । विषयसुखवद्भोग्यमेव तत्किं न स्यात्तत्राह   
- मुक्तताया इति । इयमहन्तैव मुक्तताया मुक्तेरभावः प्रागभावस्थानीया ।   
तादृशेनाहम्भावेन मुक्तेर्भावनमनुभवः क्व । न ह्यभावेन प्रतियोगी   
अनुभवितुं शक्यः । तर्ह्यस्तु मुक्ततयैव मुक्तिभावनं तत्राप्याह - तयैवेति ।   
पक्षद्वयेऽपि जात्यन्धचित्रदर्शनन्यायः स्यादित्यर्थः ॥ ५० ॥  
  
स्पन्दनेऽस्पन्दने चैव यत्पाषाणवदासितम् ।  
अजडस्यैव तद्विद्धि निर्वाणमजरं पदम् ॥ ५१ ॥  
  
तर्ह्यहङ्कारप्राणादिस्पन्दने अस्पन्दने च   
वृक्षमृगादिस्पन्दनास्पन्दनयोर्गिरिशिलावदचलतया स्थितत्वात्तद्वज्जडमेव किं   
न स्यात्तत्राह - स्पन्दने इति । आसितमवस्थानम् । भावे क्तः ।   
यतस्तन्निर्वाणमजरमपक्षयादिविक्रियाशून्यम् । तथा च गिरिशिलायामप्यपक्षयेण   
चलनमस्त्येवेति नात्यन्तिकमचलत्वमिति चलेष्वेव जाड्यं न कूटस्थे इति भावः ॥ ५१ ॥  
  
तच्च नान्यो विजानाति स्वयमेवानुभूयते ।  
लोकैषणाविरक्तेन ज्ञेन ज्ञत्वमिवात्मनि ॥ ५२ ॥  
  
अतः स्वप्रकाशत्वमेव परिशेषात्सिद्धमित्याह - तच्चेति । लौकिकात्मनि प्रसिद्धं   
ज्ञत्वं घटादिस्फूर्तिफलमिव न हि तज्ज्ञानान्तरवेद्यमनवस्थापातादिति भावः ॥   
५२ ॥  
  
तत्राहन्ता न च त्वत्त नानहन्ता न चान्यता ।  
केवलं केवलीभावो निर्वाणममलं शिवम् ॥ ५३ ॥  
  
तत् तत्र ॥ ५३ ॥  
  
चेत्योन्मुखत्वमेवाहुश्चेतनस्यास्य चेतनम् ।  
एष एव च संसारो बन्धः क्लेशाय भूयसे ॥ ५४ ॥  
  
तस्य परप्रकाशतैव संसार इत्याह - चेत्योन्मुखत्वमिति । चेतनं   
चेत्यव्याप्तिलक्षणां क्रियाम् ॥ ५४ ॥  
  
चेतनस्याचेतनत्वमचेत्योन्मुखतात्मकम् ।  
मोक्षं विद्धि परं शान्तं पदमव्ययमेव च ॥ ५५ ॥  
  
ईदृशचेतनाभावेनाचेतनत्वं तु मोक्षे इष्टमेवेत्याह - चेतनस्येति ॥ ५५ ॥  
  
दिक्कालाद्यनवच्छिन्ने शान्ते शान्तात्मनि स्थिते ।  
चेत्यं न सम्भवत्येव कः किं चेतयते कथम् ॥ ५६ ॥  
  
ननु मोक्षेऽपि चेत्यमस्तु तत्राह - दिगिति ॥ ५६ ॥  
  
सङ्कल्पः स्वप्नदृश्येऽन्तः संविन्मात्रात्मतां विना ।  
यथान्यवद्भवेद्भूपास्तथैवास्मिन्बहिर्गते ॥ ५७ ॥  
  
एवमन्तर्मुखतामात्रेण स्वतःसिद्धां मुक्तिमुपपाद्य बहिर्मुखतामात्रेण   
जगद्विकल्पप्रसरं दर्शयति - सङ्कल्प इति । हे भूपाः इति श्रोतृसम्बोधनम् ।   
यथा स्वप्नदृश्ये जगति संविदन्तर्गतस्तत्तद्वासनानुसारिसङ्कल्पः संविन्मयोऽपि   
संविदात्मतां विहायान्यवद्भवेत्तथैवास्मिन्नात्मनि बहिर्गते बहिर्मुखे सति   
स्वात्मैवान्यवज्जडप्रपञ्चात्मा भवेदित्यर्थः ॥ ५७ ॥  
  
मनोबुद्ध्यादयश्चैते संविन्मात्रानुरूपिणः ।  
मनोबुद्ध्यादिशब्दार्थभावितास्तु जडात्मकाः ॥ ५८ ॥  
  
एवं मनोबुद्ध्यादयोऽपि बहिर्मुखतायामेव जडात्मका अन्तर्मुखतायां तु   
संविन्मात्रानुसारिणश्चिदेकरसाः ॥ ५८ ॥  
  
संविन्मात्रे समे स्वच्छे सबाह्याभ्यन्तरे तते ।  
अभिन्ने भेदबुद्धिर्वा किमनर्थाय जृम्भते ॥ ५९ ॥  
  
एवमन्तर्बहिश्च सर्वस्य चिदेकरसत्वे चितो बहिर्मुखतालक्षणा भेदबुद्धिरेकैव   
व्यर्थोऽनर्थहेतुरित्याह - संविन्मात्र इति ॥ ५९ ॥  
  
संविन्मात्रस्य शुद्धस्य शून्यस्य च किमन्तरम् ।  
यच्चान्तरं तद्विबुधा विदन्त्येति न वाग्गतिम् ॥ ६० ॥  
  
सर्वदृश्यापगमेऽवशिष्टं संविन्मात्रं शून्यकल्पमपुरुषार्थ इति तु न   
मन्तव्यम् । तस्य निरतिशयानन्दरूपताया विद्वद्भिरनुभूयमानत्वादित्याह -   
संविन्मात्रस्येति । वाग्गतिं वाग्गोचरतां नैति । यतो वाचो निवर्तन्ते इत्यादिश्रुतेरिति   
भावः ॥ ६० ॥  
  
सदसद्रूप आभासो यथा किमपि लक्ष्यते ।  
तमसीक्षितयत्नेन ब्रह्मणीदं तथा जगत् ॥ ६१ ॥  
  
विवेकियौक्तिकदृष्ट्या तर्हि कथं जगत्तदाह - सदसद्रूप इति । ईषितस्य   
चक्षुःप्रणिधानस्य यत्नेन तमसि यथा सदसद्रूप आभासो लक्ष्यते तद्वत् ॥ ६१ ॥  
  
अयमाकाशमेवाहं यदि शाम्याम्यवासनम् ।  
वासनां तु न बध्नासि स्थित एवासि चिन्नभः ॥ ६२ ॥  
  
त्वमपि वासनां यदि न बध्नासीति सम्बन्धः ॥ ६२ ॥  
  
इति निश्चयवानन्तस्तज्ज्ञोऽज्ञ इव सञ्ज्ञया ।  
चिद्वपुर्विद्यमानोऽपि शाम्यत्यसदिव स्वयम् ॥ ६३ ॥  
  
अन्योऽपि पुरुषः अयमाकाश एवाहमिति निश्चयवांस्तज्ज्ञ एव । स सञ्ज्ञया   
व्यवहारेणाज्ञ इव विद्यमानोऽपि चिद्वपुरेव सन् सत्यपि देहादावसदिव शाम्यति । तद्यो   
यो देवानां प्रत्यबुध्यत स एव तदभवत्तथर्षीणां तथा मनुष्याणाम् इति   
श्रुतेरित्यर्थः ॥ ६३ ॥  
  
जीवानां ज्ञप्तिगुप्तेन ज्वलन्नज्ञानवायुना ।  
अविद्याग्निः प्रबुद्धानां पुनस्तेनैव शाम्यति ॥ ६४ ॥  
  
ननु जीवानामविद्या किं चिदात्मना शाम्यति उत जडेन । नाद्यः । चिदात्मनः प्रत्युत   
तत्साधकत्वेनाविरोधित्वात् । न द्वितीयः । जडमात्रस्याविद्याकार्यत्वेन   
तदविरोधित्वादित्यशङ्क्याह - जीवानामिति । अहमज्ञ इति   
साक्षिज्ञप्तेरज्ञानसाधकत्वाज्जीवानां   
संसारलक्षणोऽविद्याग्निस्तदीयज्ञप्तिरक्षितेनाज्ञानवायुना ज्वलन्नपि पुनरहं   
ब्रह्मास्मीति प्रबुद्धानां तेषां चरमसाक्षात्कारवृत्त्यात्मना   
परिणतेनान्तर्गतसाक्षिगुप्तेनाज्ञानवायुनैव शाम्यति न तृतीयमपेक्षत इत्यर्थः   
॥ ६४ ॥  
  
अजडानां यदज्ञानं स्थाणूनामिव शाम्यताम् ।  
तमाद्दुर्मोक्षमक्षुब्धमासितं पदमक्षयम् ॥ ६५ ॥  
  
ननु मुक्तैर्जगज्ज्ञायते न वा । आद्ये संसाराविशेषः । द्वितीये आत्माज्ञानमेकं   
परिहरता त्वया जगदज्ञानान्यनन्तानि स्वीकृतानि स्युः । स्थाणुतुल्यानां च कथं   
तेषां मुक्तता तत्राह - अजडानामिति ।   
अनावृतस्वप्रकाऽसनिरतिशयानन्दात्मरूपत्वादजडानां तेषामज्ञानं   
सांसारिकज्ञानशून्यमत एवाक्षुब्धं दुःखक्षोभरहितं यदासितमवस्थानं   
तं मोक्षनामानमाहुः । न चानन्ताज्ञानप्रसक्तिरेकविज्ञानेनैव   
सर्वविज्ञानात्सर्वाज्ञाननाशात् भ्रान्तिज्ञानाभावस्यात्मरूपतया   
तत्त्वज्ञानवैलक्षण्याभावाच्चेति भावः ॥ ६५ ॥  
  
ज्ञत्वेन ज्ञत्वमासाद्य मुनिर्भवति मानवः ।  
अज्ञत्वादज्ञतामेत्य प्रयाति पशुवृक्षताम् ॥ ६६ ॥  
  
किं च सति मूलाज्ञाने तद्बलेनैव बाह्यार्थज्ञानाभावानां मौर्ख्यापादकता   
तन्नाशे तु मुनित्वसम्पादकतेत्याशयेनाह - ज्ञत्वेनेति ॥ ६६ ॥  
  
अहं ब्रह्म जगच्चेदमित्यविद्यामयो भ्रमः ।  
असत्यः प्रेक्ष्या ध्वान्तं दीपेनेव न लभ्यते ॥ ६७ ॥  
  
किं च ब्रह्मज्ञानं जगद्भ्रमश्च सर्वोऽप्यज्ञानमेव न   
चाज्ञाननिवृत्तिरज्ञानं येन मुक्तिर्न स्यादित्याशयेनाह - अहमिति ॥ ६७ ॥  
  
समग्रकरणग्रामोऽप्यसङ्कल्पो विवेदनः ।  
न किञ्चिदप्यनुभवत्यन्तर्बाह्ये च शान्तधीः ॥ ६८ ॥  
  
तर्हि जीवन्मुक्तानां चक्षुरादिकरणैर्बाह्यज्ञानदर्शनान्मुक्तता न स्यात्तत्राह ##-  
  
सुषुप्तत्व इव स्वप्नः समाधौ प्रविलीयते ।  
दृश्यं सर्वं ज्ञबोधेऽन्तः पुनः स्वात्मैव लक्ष्यते ॥ ६९ ॥  
  
समाधौ ज्ञस्य बोधे सकृज्जाते पुनर्यत्सर्वं दृश्यं दृश्यते तत्स्वात्मैव   
लक्ष्यते न अनात्मा नाम तेषामणुमात्रमप्यस्तीत्यर्थः ॥ ६९ ॥  
  
नीलत्वं च यथा व्योम्नि तथा पृथ्व्यादिता शिवे ।  
भ्रान्तिमात्रादृते नान्यद्यथा व्योम तथा शिवः ॥ ७० ॥  
  
कुतो विलीयत इति चेद्भ्रान्तिमात्रत्वादित्याह - नीलत्वमिति ॥ ७० ॥  
  
वासनाभिरुपेतोऽपि समस्ताभिरवासनः ।  
भवत्यसावसत्सर्वमिदमित्येव यस्य धीः ॥ ७१ ॥  
  
अत एव बाधितार्थवासना वासनैव न भवतीत्यवासन एव ज्ञ इत्याह -   
वासनाभिरिति ॥ ७१ ॥  
  
सङ्कल्पेष्वद्भुतं भव्य स्वप्नमायेन्द्रजालकम् ।  
यद्वत्संसृतयस्तद्वद्दृष्टेऽप्यास्था किमत्र वै ॥ ७२ ॥  
  
ननु विचित्रभुवनैर्देवनरतिर्यगादिभिर्विहितनिषिद्धानेक##-  
जगत्कथमसदनृतं सङ्कल्पमात्रमित्याद्युक्तिभिस्त्वया अपलप्यते । न हि   
सङ्कल्पमनोरथादिष्वेवंविधार्थाः सन्तीत्याशङ्क्य तत्राप्यद्भुतार्थसत्तां   
दर्शयति - सङ्कल्पेष्विति । हे भव्य यथा साङ्कल्पिकार्थेषु   
स्वप्नमायेन्द्रजालकं यद्वदद्भुतं तद्वत्संसृतयोऽपि । प्रत्यक्षदृष्टेऽपि   
स्वप्नाद्यर्थे किमास्था युक्ता तद्वत्संसृतिष्वपीत्यर्थः ॥ ७२ ॥  
  
न दुःखमस्ति न सुखं न पुण्यं न च पातकम् ।  
न किञ्चित्कस्यचिन्नष्टं कर्तुर्भोक्तुरसम्भवात् ॥ ७३ ॥  
  
सतोर्हि कर्तृभोक्त्रोरस्तु सर्वसुखदुःखभोगाय पुण्यपापनियतिस्तयोरेवासम्भवे   
का तद्व्यवस्थानियतिरित्याह - नेति ॥ ७३ ॥  
  
सर्वं शून्यं निरालम्बं ममताप्रत्ययोऽप्ययम् ।  
द्विचन्द्रस्वप्नपुरवद्यस्यासौ सोऽपि नास्ति नः ॥ ७४ ॥  
  
अयं ममताप्रत्ययो यस्याहङ्कारस्य सोऽपि नास्ति ॥ ७४ ॥  
  
केवलो व्यवहारस्थः काष्ठमौनगतोऽथ वा ।  
काष्ठपाषाणवत्तिष्ठन्ब्रह्मतामधिगच्छति ॥ ७५ ॥  
  
केवलः सर्वद्वैतशून्यस्तत्त्वविद्व्यवहारस्थो वाऽस्तु अथवा काष्ठपाषाणवदचलः   
समाधौ तिष्ठन्काष्ठमौनगतोऽस्तु सर्वथापि ब्रह्मतामधिमच्छत्येव ॥ ७५ ॥  
  
शान्तत्वे चित्तत्वे नानानानात्मनीह शिवे ।  
अवयविनोऽवयवित्वे त्विह युक्तिर्विद्यते नान्या ॥ ७६ ॥  
  
इत्थं मायिकविवर्तवादसिद्धान्तमाश्रित्याध्यारोपितस्य जगतोऽपवादेन तत्त्वविदः   
परमपुरुषार्थे प्रतिष्ठा दर्शिता । ये त्वन्ये तार्किका अन्यथान्यथा   
सिद्धान्तान्कल्पयन्ति तेषां जगदुत्पत्त्यादिव्यवहारे परमपुरुषार्थलक्षणे   
परमार्थे च युक्तिर्नास्तीत्याह - शान्तत्वे इत्यादिना । इहास्मिन्शिवे प्रत्यगात्मनि   
प्राणबुद्धिमनोदेहादितादात्म्येन नानात्मनि भिन्नस्वभावे   
सांसारिकानर्थशतसङ्कुले प्रत्यक्षं भासमाने तन्निराकरणेन शान्तत्वे   
निर्दुःखनिरतिशयानन्दाद्वयरूपपरिशेषणे   
वादिनामन्यादर्शिताऽध्यारोपापवादन्यायातिरिक्ता युक्तिर्न विद्यते ।   
नित्यशान्तस्वभावे शिवेऽभ्युपगम्यमाने तु तस्य निर्विकारकूटस्थस्य   
चलनपरिच्छिन्नस्वभावचित्तरूपत्वे देहेन्द्रियादिनानानानाभावेन संसरणे च   
युक्तिरुपपत्तिर्न विद्यते । यदि तु तत्सिद्धये तस्य परिच्छिन्नता परिणामिता सावयवता   
चाभ्युपगम्येत तर्ह्यवयविनस्तस्य चेतनैर्जडैर्वा सावयवता चाभ्युपगम्येत   
तर्ह्यवयविनस्तस्य चेतनैर्जडैर्वा अवयवैरवयवित्वे युक्तिर्न विद्यते । अवयवानां   
चेतनत्वे ऐकमत्यासम्भवेनावश्यम्भाविनि विश्लेषे अवयविनाशप्रसङ्गात्   
अचेतनत्वे त्ववयविनोऽप्यचेतनत्वापत्तेरुभयत्राप्यनित्यस्यारब्धस्य   
प्राक्तनपुण्यपापासम्भवेन भोगासिद्धेरित्यादियुक्तिसहस्रेभ्यः । एवं   
जगत्कारणेऽपि शिवे शान्तत्वे निर्विकारकूटस्थत्वेऽभ्युपगते   
जगत्सृष्ट्यनुकूलसङ्कल्पात्मकचित्तत्वे तत्प्रवर्तके नानानानात्मनि प्रपञ्चरूपे   
तदन्तर्गतपृथिव्याद्यवयविनोऽवयवित्वे वान्या युक्तिर्न विद्यत इति विवर्तदृष्टिरेव   
शरणमित्यर्थः ॥ ७६ ॥  
  
अर्थागतस्वभावस्य च नैव च सम्भवादमले ।  
एतस्मिन्सर्वगते ब्रह्मणि नास्ति स्वभावोक्तिः ॥ ७७ ॥  
  
नन्वात्मनः शान्तत्वेऽपि प्रलयान्ते लीनानां सर्वपदार्थानां ब्रह्मणि प्रलयकाले   
सत्त्वात्तत्प्रयुक्तस्वस्वभाववैचित्र्यबलादेव   
चित्तत्वनानात्वाऽनानात्वसावयवत्वादिवैचित्र्ययुक्ताः सर्गादावाविर्भविष्यन्ति तत्राह   
- अर्थागतेति । अर्थवैचित्र्यहेतुः स्वभावः शिवे परमात्मवस्तुन्यर्थेभ्य आगत   
उत स्वतःसिद्धः । तत्रार्थेभ्य आगतस्वभाव इति व्याहतम् । स्वो हि भावः स्वभावः ।   
आगन्तुकोऽन्याधीनश्च कथं स्वभावः स्यात् । तथा असङ्गत्वादद्वयत्वाच्चामले   
परप्रयुक्तस्वभाववैचित्र्यमलसम्बन्धश्च नैव सम्भवति । न चार्थास्ते प्रलये   
स्वातन्त्र्येण सन्ति येन स्वस्वभावबलादेव विचित्रा आविर्भवेयुरिति द्योतनार्थः   
प्रथमश्चकारः । अतः परिशेषादनागन्तुको ब्रह्मण एव स्वस्वभावो वाच्यः ।   
एतस्मिन्सर्वगते ब्रह्मणि वैचित्र्यहेतुस्वभावस्योक्तिसम्भव एव नास्ति । सर्ववस्तूनां   
सर्ववैचित्र्यप्रसङ्गात् । न हि सर्वगते ब्रह्मणि अत्रैवायमेव स्वभाव इति प्रलये   
व्यवस्थापकमस्ति । सर्वत्र सर्ववैचित्र्याभ्युपगमे च वैचित्र्यमेव लुप्येत । न हि   
सर्वसाधारणो धर्मो वैचित्र्यं भवति नापि किञ्चिद्भेदकं सिध्यतीति   
सर्वजगदैकरस्यप्रसङ्गादिति भावः ॥ ७७ ॥  
  
न च नास्तिकोपलम्भात्संवित्तेरस्तिता च नैवाजे ।  
ग्राह्यग्राहकदृष्टेरसम्भवादस्ति किञ्चिदपि ॥ ७८ ॥  
  
नन्वेवं सार्वजनीनस्यापि जगद्वैचित्र्यस्य युक्त्यसहत्वादपलापे   
तत्संवित्तेरप्यपलापः किं न स्यात् । न हि संवेद्यमन्तरेण संवित्प्रसिद्धेति   
शून्यवादः प्रसक्त इति चेत्तत्राह - न चेति । संवेद्यापलापे संवित्तेरप्यस्तिता   
नास्तीति न च वक्तुं शक्यम् । संविदपलापिनो नास्तिकात्मन   
एवोपलम्भादपलपितुमशक्यत्वात् । स हि स्वातिरिक्ते एव संवित्संवेद्ये अपलपेन्न तु   
स्वात्मानम् । यदा सर्वापि संवित्तदात्मैव तदा तत्र संवेद्यमपलपन् संविदं   
परिशेषयत्येव । किं च निराधारनिषेधायोगाद्ग्राह्यग्राहकयोरग्राह्यग्राहकात्मनि   
स्वयम्प्रकाशे आधारे प्रतिषेधो वाच्यः । स एव तस्यात्मेति तेनाऽजे स्वात्मन्येव   
ग्राह्यग्राहकदृष्ट्योरसम्भवप्रतिपादनपर्यवसानात्##-  
७८ ॥  
  
शमममलमहार्यमार्यजुष्टं शिवमजमक्षयमासितं समं यत् ।  
तदवितथपदं तदास्व शान्तं पिब लल भुङ्क्ष्व भवानयं हि नास्ति ॥ ७९ ॥  
  
हे राम त्वमार्यैर्ब्रह्मविद्भिर्जुष्टं सेवितमहार्यं परैर्हर्तुमशक्यं   
यच्छिवमवितथं परमार्थसत्यं पदमासितं नित्यसिद्धं तदेव भूत्वा   
परमार्थत आस्व । व्यवहारे चेतरलोकवत्पिब भुङ्क्ष्व लल क्रीडस्व तथापि   
भवान्मुक्त एव । हि यस्मादयं दृश्यबन्धस्तव नास्तीत्यर्थः ॥ ७९ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे   
उत्तरार्धे भावनाप्रतिपादनं नामैकोनत्रिंशः सर्गः ॥ २९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
भावनाप्रतिपादनं नामैकोनत्रिंशः सर्गः ॥ २९ ॥  
  
प्द्फ़् १८६, प्। ११२६  
  