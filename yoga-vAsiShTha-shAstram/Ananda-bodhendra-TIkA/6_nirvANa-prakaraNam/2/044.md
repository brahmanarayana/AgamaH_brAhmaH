+++
title = "०४४"

+++
चतुश्चत्वारिंशः सर्गः ४४  
  
श्रीराम उवाच ।  
  
क्रमात्समाधानतरोराजीवफलशालिनीम् ।  
सलताकुसुमां ब्रूहि सत्तां विश्रान्तिदां मुने ॥ १ ॥  
  
वर्ण्यते वर्धनीयोऽत्र समाधानसुरद्रुमः ।  
तले तस्य च विश्रान्त्यै श्रान्तो देहिमनोमृगः ॥   
  
क्रमात् बीजक्षेत्रसेकाङ्कुरीभावपत्रकाण्डशाखापुष्पफलच्छायाविस्तारादि##-  
लताः शाखाः कल्पलताश्च तत्सहिताम् । मनोमृगविऽस्रान्तिदाम् । सत्तां स्थितिम् ॥ १ ॥  
  
श्रीवसिष्ठ उवाच ।  
  
आजीवमुद्यदुत्सेधन्न् विवेकिजनकानने ।  
पत्रपुष्पफलोपेतं समाधानतरुं शृणु ॥ २ ॥  
  
आजीव्यते सर्वात्मना उपजीव्यत इत्याजीवस्तथाविधम् ॥ २ ॥  
  
यथाकथञ्चिदुदितं दुःखेन स्वयमेव च ।  
संसारवननिर्वेदं बीजमस्य विदुर्बुधाः ॥ ३ ॥  
  
शत्रुस्वजनापमानादिजन्यदुःखेन भाग्यवशात्स्वयमेव वा   
साधुसुहृज्जनोपदेशादिना निमित्तान्तरेण वा यथाकथञ्चिदुदितं   
निर्वेदमुत्कटजिहासात्मकं परवैराग्यमस्य समाधानतरोर्बीजं विदुरित्यर्थः ॥ ३ ॥  
  
शुभजालहलाकृष्टं रसासिक्तमहर्निशम् ।  
प्रवहच्छ्वसनाकुल्यं क्षेत्रमस्य विदुर्बुधाः [मनो विदुः इति पाठो   
युक्तः ।] ॥ ४ ॥  
  
समाधिबीजं संसारनिर्वेदः पतति स्वयम् ।  
चित्तभूमौ विविक्तायान्न् विवेकिजनकानने ॥ ५ ॥  
  
तच्च संसारनिर्वेदरूपं समाधिबीजं विवेकिजनलक्षणे कानने नन्दने विविक्तायां   
विवेकपरिष्कृतायां चित्तभूमौ स्वयमेव पतति न वा पापेक्षास्तीत्यर्थः ॥ ५ ॥  
  
स्वचित्तभूमौ पतितं ध्यानबीजं महाधिया ।  
सेकैरमीभिर्यत्नेन संसेक्तव्यमखेदिना ॥ ६ ॥  
  
उक्तवैराग्यलक्षणं ध्यानबीजं महाधिया तत्परिवर्धनोद्युक्तदृढधिया   
पुरुषेणाऽमीभिर्वक्ष्यमाणलक्षणैः सेकैः संसेक्तव्यं न   
प्रसूतिवैराग्यवत्पुनर्भोगासक्त्या नाशनीयमित्यर्थः । अखेदिना कामक्रोधादिवेगः   
खेदस्तत्सहिष्णुना ॥ ६ ॥  
  
शुद्धैः स्निग्धैः पवित्रैश्च मधुरैरात्मनोहितैः ।  
सत्सङ्गमनवक्षीरैरैन्दवैरमृतैरिव ॥ ७ ॥  
  
तत्र प्रथमं सत्सङ्गमलक्षणैर्नवैः क्षीरैः   
पश्चात्तन्मुखावगतशास्त्रामृतैः सेक्तव्यमित्याह - शुद्धैरिति द्वाभ्याम् ॥ ७   
॥  
  
अन्तःशून्यप्रदैः पूर्णैः स्वच्छैरमृतशीतलैः ।  
विसृतैरमृताकुल्याशास्त्रार्थवरवारिभिः ॥ ८ ॥  
  
नेतिनेतीति सर्वद्वैतनिषेधादन्तःसर्वसंसारशून्यात्मप्रदैः अत एव पूर्णैः   
सर्वतापोपशमनादमृतवत्स्वादुशीतलैः । गुरुहृदयस्थस्य ब्रह्मसरसो   
व्याख्याद्वार प्रसृतैः ।   
अमृतप्रवाहस्यासमन्तात्कुल्यावद्द्वारभूतश्रवणमननादिशास्त्रार्थ##-  
  
स्वचित्तभूमौ पतितं परिज्ञाय महाधिया ।  
बीजं संसारनिर्वेदो रक्ष्यं ध्यानस्य यत्नतः ॥ ९ ॥  
  
ध्यानस्य बीजं संसारनिर्वेदरूपं रक्ष्यम् ॥ ९ ॥  
  
तपःप्रकारदानेन पदार्थघटनेशितैः ।  
तीर्थायतनविश्रान्तिवृतिविस्तारकल्पनैः ॥ १० ॥  
  
के ते यत्नास्तानाह - तप इति । तपोऽत्र भगवदुक्तं देवद्विजगुरुप्राज्ञपूजनं   
शौचमार्जवम् इत्यादिकं कायिकं वाचिकं मानसं च त्रिविधं सात्त्विकं   
तल्लक्षणेन प्रकीर्यन्त इति प्रकाराः क्षेत्रदोहदास्तद्दानेन । पदार्था   
अमानित्वादयस्तेषां घटनेन ईशितैः समर्थितैः । तीर्थायतनादिपुण्यस्थाने   
विश्रान्तिर्वासस्तल्लक्षणस्य वृतिविस्तारस्य प्राकारप्राचीनाद्यावरणविस्तारस्य   
कल्पनैः ॥ १० ॥  
  
कर्तव्योऽङ्कुरितस्यास्य रक्षिता शिक्षिताशयः ।  
सन्तोषनामा प्रियया नित्यं मुदितयान्वितः ॥ ११ ॥  
  
एवं सेचनाद्युपायैरङ्कुरितस्य सञ्जाताङ्कुरस्यास्य बीजस्य रक्षणोपायेषु   
शिक्षिताशयो निपुणतरो मुदिताख्यया प्रियया पत्न्यान्वितः सन्तोषनामा रक्षिता   
परिपालकपुरुषः कर्तव्यः ॥ ११ ॥  
  
पश्चात्स्थिताशाविहगान्परप्रणयपक्षिणः ।  
अस्मादापततः कामगर्वगृध्रान्निवारयेत् ॥ १२ ॥  
  
अस्माद्रक्षकाद्धेतोः पश्चात्पूर्ववासनासु स्थितान्   
आशालक्षणान्विहगान्परेष्वात्मातिरिक्तेषु पुत्रमित्रधनादिषु   
प्रणयोऽनुरागस्तद्रूपान्पक्षिणः कामवर्गादिगृध्रांश्च   
ध्यानाङ्कुरविघातार्थमापततो निवारयेत् ॥ १२ ॥  
  
मृदुभिः सत्क्रियाकुन्तैर्विवेकार्कातपैरपि ।  
अचिन्त्यालोकदैरस्मान्मार्जितव्यं रजस्तमः ॥ १३ ॥  
  
अहिंसाप्रधानत्वान्मृदुभिर्यमनियमासनप्राणायामेश्वरोपासनादिसत्क्रिया##-  
एवमचिन्त्यब्रह्मालोकदैर्विवेकातपैस्तमोऽज्ञानतिमिस्मपि मार्जितव्यम् ॥ १३ ॥  
  
सम्पदः प्रमदाश्चैव तरङ्गा भोगभङ्गुराः ।  
पतन्त्यशनयस्तस्मिन्दुष्कृताभ्रसमीरिताः ॥ १४ ॥  
  
तस्मिन्नङ्कुरे ॥ १४ ॥  
  
धैर्यौदार्यदयामन्त्रैर्जपस्नानतपोदमैः ।  
विनिवारयितव्यास्ताः प्रणवार्थत्रिशूलिना ॥ १५ ॥  
  
प्रणवमात्राभिर्विराडादिभिः स्थूलसूक्ष्मप्रपञ्चविलापनेन । तद्बोधेनेति यावत् ॥   
१५ ॥  
  
इति संरक्षितादस्माद्ध्यानबीजात्प्रवर्तते ।  
आभिजात्योन्नतः श्रीमान्विवेकाख्यो नवाङ्कुरः ॥ १६ ॥  
  
आभिजात्येन पुष्टिसौन्दर्यातिशयेनोन्नतः ॥ १६ ॥   
  
तेन सा चित्तभूर्भाति सप्रकाशा विकासिनी ।  
भवत्यालोकरम्या च खं यथाभिनवेन्दुना ॥ १७ ॥  
  
तस्मादङ्कुरतः पत्रे उभौ विकसतः स्वयम् ।  
एकं शास्त्राभिगमनं द्वितीयं साधुसङ्गमः ॥ १८ ॥  
  
स्तम्भमेष निबध्नाति स्थैर्यं नाम समुन्नतिम् ।  
सन्तोषत्वग्विवलितं वैराग्यरसरञ्जितम् ॥ १९ ॥  
  
स्तम्भन्न् काण्डम् स्थैर्यन्न् दृढमूलताम् । समुन्नतिमुच्छ्रायम् ॥ १९ ॥  
  
वैराग्यरसपुष्टात्मा शास्त्रार्थप्रावृषान्वितः ।  
स्वल्पेनैव स्वकालेन परामेति समुन्नतिम् ॥ २० ॥  
  
शास्त्रार्थसाधुसम्पर्कवैराग्यरसपीवः ।  
रागद्वेषकपिक्षोभैर्न मनागपि कम्पते ॥ २१ ॥  
  
अथ तस्मात्प्रजायन्ते विज्ञानालङ्कृताकृतेः ।  
लता रसविलासिन्यैमा विततदेशगाः ॥ २२ ॥  
  
विज्ञानं श्रवणावर्तनजं ज्ञानम् । इमा वक्ष्यमाणाः । विततदेशगाः   
प्रतानविस्तीर्णा अपरिच्छिन्नात्मप्रदेशगताश्च ॥ २२ ॥  
  
स्फुटता सत्यता सत्ता धीरता निर्विकल्पता ।  
समता शान्तता मैत्री करुणा कीर्तिरार्यता ॥ २३ ॥  
  
स्फुटता स्वात्मतत्त्वस्य स्फुटीभावस्तदेकसत्यता । सत्ता तदात्मना स्थितिः । धीरता   
तत्राप्यकम्प्यता । समता सर्ववैषम्यनिवृत्तिः ॥ २३ ॥  
  
लताभिर्गुणपत्राभिः स ध्यानतरुरूर्जितः ।  
यशःपुष्पाभिरेताभिः पारिजातायते यतेः ॥ २४ ॥  
  
गुणाः शान्त्यादयः पत्राणि यासाम् । यतेः सन्न्यासिनः ॥ २४ ॥  
  
इत्यसौ ज्ञानविटपी लतापल्लवपुष्पवान् ।  
भविष्यज्ज्ञानफलदो दिनानुदिनमुत्तमः ॥ २५ ॥  
  
भविष्यज्ज्ञानं मूलाज्ञानोच्छेदक्षमो ब्रह्मसाक्षात्कारः   
सप्तमभूमिकाविश्रान्तिपर्यन्तः ॥ २५ ॥  
  
यशःकुसुमगुच्छाढ्यो गुणपल्लवलासवान् ।  
वैराग्यरसविस्तारी प्रज्ञामञ्जरिताकृतिः ॥ २६ ॥  
  
सर्वाः शीतलयत्याशाः प्रावृषीव पयोधरः ।  
सर्गातपं शमयति सूर्यतापमिवोडुपः ॥ २७ ॥  
  
सर्गातपं सांसारिकतापम् ॥ २७ ॥  
  
प्रतनोति शमच्छायां छायामिव घनागमः ।  
निरोधमास्फारयति शमोऽनिल इवाम्बुदम् ॥ २८ ॥  
  
निरोधं चित्तस्थैर्यम् ॥ २८ ॥  
  
निबध्नात्यात्मना पीठं कुलाचल इव स्थितम् ।  
फलस्य रचयत्यूर्ध्वं घटिकां मङ्गलादिताम् ॥ २९ ॥  
  
पीठं मूलबन्धम् । फलस्य कैवल्याख्यस्य घटिकां घटयित्रीम् । मङ्गलादितां   
शान्त्यादिकल्याणगुणश्रियन्न् रचयति ॥ २९ ॥  
  
विवेककल्पवृक्षे तु वर्धमाने दिने दिने ।  
छायावितानवलिते पुंसो हृदयकानने ॥ ३० ॥  
प्रवर्तते शीतलता तलतापापहारिणी ।  
अभ्युल्लसन्मतिलता तुषारोदरसुन्दरी ॥ ३१ ॥  
  
तलस्य मूलभूमेर्हृदयस्य प्रसिद्धानाध्यात्मिकादितापानपहरति तच्छीला ॥ ३१ ॥  
  
यस्यामवान्तरश्रान्तो विश्राम्यति मनोमृगः ।  
आजन्मजीर्णपथिकः पथि कोलाहलाकुलः ॥ ३२ ॥  
  
अवान्तरेषु संसारप्रान्तरेषु श्रान्तो मनोमृगो यस्यां छायायां विश्राम्यति ।   
तमेव मनोमृगं सर्गोपान्त्यश्लोकस्थमनोहरिणक इत्यन्तं   
बहुतरश्रमादिहेतूपपादकैर्विशेषणैर्वर्णयति - आजन्मेत्यादिना । पथि   
दैवात्प्राप्ते सन्मार्गेऽपि नानावादिकोलाहलैराकुलो व्यग्रः सन्भ्रंशित इत्यर्थः ॥ ३२ ॥  
  
सत्तामात्रात्मशारीरचर्मार्थं प्रेक्षितोऽरिभिः ।  
नानातासारसाकारगोपयज्जर्जरोन्मुखः ॥ ३३ ॥  
  
अरिभिः कामाद्यरिषड्वर्गलुब्धकैः । सत्तामात्रात्मा यः शारीरः   
पुरुषस्तल्लक्षणस्य चर्मणोऽपहारार्थे प्रेक्षितः । अनुसृत इति यावत् ।   
नानातालक्षणेष्वसारेषु साकारेषु शरीरादिकण्टककुञ्जेषु मुहुर्मुहुर्निलीय स्वं   
गोपयंश्चासौ तद्दोषकण्टकैर्जर्जरमूर्ध्वं मुखं यस्य स चेति   
बहुव्रीह्युत्तरपदः कर्मधारयः ॥ ३३ ॥  
  
संसारारण्यविसरद्वासनापवनेरितः ।  
अहन्तातापसरिता सर्वदा विप्रदारदी ॥ ३४ ॥  
  
अहन्तालक्षणया तापसरिता मृगतृष्णानद्या सर्वदा विप्रधावनेन दारदो   
विषभेदः सोऽस्यास्तीति दारदी विषाक्रान्त इवान्तर्दाहतृष्णादिव्याकुल इत्यर्थः ॥ ३४ ॥  
  
दीर्घादरी दूरचितसारसञ्चारजर्जरः ।  
पुत्रपौत्रपरामर्शप्रतापात्पतितोऽवटे ॥ ३५ ॥  
  
दीर्घेष्वेव भोगविस्तारेष्वादरोऽस्यास्तीत्यादरी नाल्पसन्तुष्ट इत्यर्थः । अत एव   
दूरेऽप्युपचितेषु सारेषु हरिततृणप्रायेषु विषयेषु सञ्चारेण धावनेन जर्जरः   
शिथिलितगात्रः । पुत्रपौत्रादीनां परामर्शः परिपालनं   
तत्प्रयुक्तादाध्यात्मिकादित्रिविधदावाग्निप्रतापादवटे अनर्थगर्ते पतितः ॥ ३५ ॥  
  
लक्ष्मीलताविलुठनात्सङ्कटैः कुण्ठिताङ्गकः ।  
तृष्णाश्रीसरितं गृह्णन्कल्लोलैर्दूरमाहतः ॥ ३६ ॥  
  
लक्ष्मीः सम्पत्तल्लक्षणासु लतासु पादवेष्टनेन   
विलुठनाच्छत्रुचोरराजादिप्रयुक्तैर्बन्धनताडनदण्डनादिसङ्कटैः   
कुण्ठिताङ्गकः । कल्लोलैः अशनायापिपासाशोकमोहजरामृत्युलक्षणैरूर्मिभिः ॥   
३६ ॥  
  
व्याधिदुर्व्याधवैधुर्यपलायनपरायणः ।  
अशङ्कितविधिर्व्याधपातादिव कृताकृतिः ॥ ३७ ॥  
  
न शङ्कितः सम्भावितो विधिर्दैवं येन । कृताकृतिः सङ्कुचिताकारः ॥ ३७ ॥  
  
ज्ञेयास्पदसमायातदुःखसायकशङ्कितः ।  
वैरिविद्रवणव्यग्रो दृषदाहरणाङ्कितः ॥ ३८ ॥  
  
ज्ञेयानां नेत्रादिज्ञानेन्द्रियास्वाद्यानां   
गीतघण्टारावयवाङ्कुरादीनामास्पदेभ्यो निमित्तभूतेभ्यो लुब्धकक्षेत्रकादिभ्यः   
समायाताद्दुःखसायकाच्छङ्कितः । दृषद्भिराहरणैः प्रहारैरिव   
पूर्वपूर्वदुःखानुभवसंस्कारैरङ्कितः ॥ ३८ ॥  
  
उन्नतानतसम्पातनिपातेनातिघूर्णितः ।  
विकारोपलनिर्घातैः पारम्पर्येण चूर्णितः ॥ ३९ ॥  
  
उन्नतानतेषूर्ध्वाधस्तनेषु स्वर्गनरकादिषु क्रमात्सम्पातनिपातेन ।   
दृषदाहरणाङ्कित इत्यत्र दृषत्पदार्थं दर्शयति - विकारेति । विकाराः   
कामक्रोधभयादयः । पारम्पर्येण नैरन्तर्येण ॥ ३९ ॥  
  
तृष्णाचारुलताजालप्रवेशवशविक्षतः ।  
स्वप्रज्ञारचिताचारः परमायास्वशिक्षितः ॥ ४० ॥  
  
इन्द्रियग्राममागत्य प्रपलायनतत्परः ।  
सुदुर्ग्रहगजेन्द्रोग्रविस्फूर्जनविमर्दितः ॥ ४१ ॥  
  
सुदुर्ग्रहो गजेन्द्रः कामः ॥ ४१ ॥  
  
विषयाजगरोदारविषफूत्कारमूर्च्छितः ।  
कामुकः कामिनीभूमौ रसात्प्रायो विपोथितः ॥ ४२ ॥  
  
विपोथितो विमर्दितः ॥ ४२ ॥  
  
कोपदावानलप्लुष्टपृष्ठविस्फोटदाहवान् ।  
सदा गतागतानेकदीर्घदुःखप्रदाहवान् ॥ ४३ ॥  
  
कोपदावानलेन प्लुष्टो दग्धः । अत एव पृष्ठे विस्फोटादिव बहिर्दाहवान् । सदा   
गतागतैर्विषयेषु पुनः   
पुनर्भ्रमणैरनन्तचिन्ताशोकादिदीर्घदुःखैरन्तःप्रदाहवान् ॥ ४३ ॥  
  
स्वात्मलग्नाभिलाषांशदंशदोषैरुपद्रुतः ।  
भोगलोभलसन्मोदशृगालचिरविद्रुतः ॥ ४४ ॥  
  
स्वकर्मकर्तृतोद्भ्रान्तदारिद्र्यद्वीप्यनुद्रुतः ।  
व्यामोहमिहिकान्धत्वकूटावटलुठत्तनुः ॥ ४५ ॥  
  
दारिद्र्यलक्षणेन द्वीपिना व्याघ्रेणानुद्रुतः । पुत्रकलत्रासक्तिलक्षणया   
व्यामोहमिहिकया अन्धत्वे सति कूटेषु कपटेषु गिरिशृङ्गेष्ववटेषु नीचकृत्येषु   
गर्तेषु च लुठत्तनुः ॥ ४५ ॥  
  
मानसिंहसमुल्लासहृदयोत्कम्पनातुरः ।  
मरणेन रणे येन वृकपुष्पमिवेक्षितः ॥ ४६ ॥  
  
हृदयस्योत्कम्पनं भयं तेनातुरः । येन प्रसिद्धेन मरणेन मृत्युव्याघ्रेण   
रणे सम्प्रहारे वर्कन्ते आददते वृश्चन्ति वा कृकाः स्वनखास्तेषां पुष्पमिव   
सुखदार्य ईक्षितः ॥ ४६ ॥  
  
गर्वेण गिरणायाशु दूरतोजनसेवितः ।  
कामैः समन्ततो दन्तवितानितयवाङ्कुरः ॥ ४७ ॥  
  
गर्वेणार्थादजगरेण निगिरणाय दूरतो जना यस्मात्तद्दूरतोजनं महारण्यं तत्र   
सेवितः । चिरं प्रतीक्षित इति यावत् । कामैर्निमित्तैः समन्ततो दैन्ययाब्चादिना   
दन्तविकासाद्वितानिता विस्तारिता इव दन्तप्रभा यवाङ्कुरा येन ॥ ४७ ॥  
  
तारुण्यनारीसुहृदा क्षणमालिङ्ग्य वर्जितः ।  
दुःसञ्चारेषु [दुःसञ्चारेषूपवनैः इति मुद्रितपाठः   
टीकाकर्त्रसम्मतः स्वारस्यविकलश्च ।] पवनैः कुपितैरिव वर्जितः ॥ ४८ ॥  
  
तारुण्यलक्षणेन नार्यर्थं सुहृदा न स्वतः ।   
पवनैर्झञ्झापवनसदृशैरिन्द्रियैर्दुःसञ्चारेषु नरकस्थावरादियोनिकान्तारेषु   
वर्जितो बहुशः क्षिप्तः ॥ ४८ ॥  
  
कदाचिन्निर्वृतिं याति सशमं च तरौ क्वचित् ।  
मनोहरिणको राजन्नाजीवमिव भास्वति ॥ ४९ ॥  
  
हे राजन्निति दशरथस्य भाविवृत्त्या रामस्य वा सम्बोधनम् । ईदृशोऽयं   
मनोहरिणकः कदाचिद्बहुजन्मसञ्चितसुकृतपरिपाकभाग्योदयकाले   
क्वचिदधिकारिजन्मनि शमादिसाधनसहितं यथा स्यात्तथा वर्णितलक्षणे   
ध्यानतरौ निर्वृतिं विश्रान्तिसुखं याति । यथा आसमन्ताज्जीवतीत्याजीवं प्राणिजातं   
रात्रौ शीतान्धकारार्तं भास्वति सूर्येऽभ्युदिते निर्वृतिं याति तद्वदित्यर्थः ॥ ४९ ॥  
  
तालीतमालबकुलादिकवृक्षगुल्मविश्रान्तिषु प्रचुरपुष्पविलासहासैः ।  
नामापि यस्य न विदन्ति सुखस्य मूढाः प्राप्नोति तच्छमतरोः स्वमनोमृगो   
वः ॥ ५० ॥  
  
हे श्रोतारः तालीतमालादिवृक्षमूलविश्रान्तिसदृशेषु   
भूम्यादिसत्यलोकान्तलोकवासेषु   
प्रचुरपुष्पविलासहाससदृशैरनित्यभोगाभासैर्यस्य निरतिशयस्य भूमाख्यस्य   
सुखस्य नामापि मूढा आत्मज्ञानशून्या जना न विदन्ति   
तत्तादृशमपुनरावृत्तिमोक्षविश्रान्तिसुखं वः स्वमनोमृगः प्रागुक्तरीत्या   
क्षेत्रबीजसेकादिना वर्धिताच्छमतरोर्ध्यानकल्पवृक्षात्प्राप्नोतीत्यर्थः ॥ ५० ॥  
  
इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे उ०   
मनोमृगविपद्वर्णनं नाम चतुश्चत्वारिंशः सर्गः ॥ ४४ ॥  
  
इति श्रीवासिष्ठमहारामायणतात्पर्यप्रकाशे न्निर्वाणप्रकरणे उत्तरार्धे   
मनोमृगविपद्वर्णनं नाम चतुश्चत्वारिंशः सर्गः ॥ ४४ ॥  
  