+++
title = "१८०"

+++
अशीत्यधिकशततमः सर्गः १८०  
  
श्रीराम उवाच ।  
  
इमं मे संशयं छिन्धि भगवन्भास्करं तमः ।  
भुवनस्येव भावानां सम्यग्रूपानुभूतये ॥ १ ॥  
  
इह रामोदिते कुन्ददन्ताख्याने गिरौ तरौ ।  
प्रलम्बिनस्तापसस्य वरलाभान्तमीर्यते ॥   
  
स्वयं प्रबुद्धो रामश्चिरं तत्त्वजिज्ञासया स्वमाश्रितस्य कुन्ददन्ताख्यद्विजस्य   
प्रस्तुतोपदेश श्रवणात्तत्त्वप्रबोधोऽभून्न वेति स्वसन्देहं गुरुमुखेन तं   
पृष्ट्वा विमार्ष्टुकामो वसिष्ठं प्रत्यत्याश्चर्यभूतं तदाख्यानं वक्तुं   
भूमिकां रचयंस्तं गुरुं प्रार्थयते - इममिति । इममाख्यानान्ते   
वक्ष्यमाणम् । यथा भास्करं ज्योतिर्भुवनस्य जगतः सर्वभावानां   
सम्यग्रूपानुभूतये तमश्छिनत्ति तद्वदित्यर्थः ॥ १ ॥   
  
कदाचिदहमेकाग्रो विद्यागेहे विपश्चिताम् ।  
संसदि स्थितवान्यावत्तापसः कश्चिदागतः ॥ २ ॥  
  
संशयबीजं दर्शयितुमाख्यानमारभते - कदाचिदित्यादिना ।   
यावत्स्थितस्तावत्तस्मिन्काले इति यावत् ॥ २ ॥  
  
विद्वान्द्विजवरः श्रीमान्विदेहजनमण्डलात् ।  
महातपाः कान्तियुतो दुर्वासा इव दुःसहः ॥ ३ ॥  
  
स प्रविश्याभिवाद्याशु सभामाभास्वरद्युतिम् ।  
उपविश्यासने तिष्ठन्नस्माभिरभिवादितः ॥ ४ ॥  
  
सभां द्विजसभाम् ॥ ४ ॥  
  
वेदान्तसाङ्ख्यसिद्धान्तवादान्संहृत्य सत्तमम् ।  
सुखोपविष्टं विश्रान्तं तमहं पृष्टवानिदम् ॥ ५ ॥  
  
तत्र अहं स्वाधीयमानान्वेदान्तसाङ्ख्यसिद्धान्तवादानुपसंहृत्य तं   
तापसमिदं वक्ष्यमाणं पृष्टवान् ॥ ५ ॥  
  
दीर्घाध्वना परिश्रान्तः सयत्न इव लक्ष्यसे ।  
वदाद्य वदतां श्रेष्ठ कुत आगमनं कृतम् ॥ ६ ॥  
  
सयत्नः कञ्चिदर्थं लब्धुं बोद्धुं वा यत्नवानिव लक्ष्यसे ॥ ६ ॥  
  
ब्राह्मण उवाच   
  
एवमेतन्महाभाग सुमहायत्नवानहम् ।  
यदर्थमागतोऽस्मीह तस्याकर्णय निर्णयम् ॥ ७ ॥  
  
निर्णयं त्वत्सन्देहनिवारणं मद्वाक्यमित्यर्थः ॥ ७ ॥  
  
वैदेहो नाम देशोऽस्ति सर्वसौभाग्यसंयुतः ।  
स्वर्गस्याम्बरसंस्थस्य प्रतिबिम्बमिवावनौ ॥ ८ ॥  
  
अवनौ स्फटिकावनौ ॥ ८ ॥  
  
तत्राहं ब्राह्मणो जातः प्राप्तविद्यश्च संस्थितः ।  
कुन्दावदातदन्तत्वात्कुन्ददन्त इति श्रुतः ॥ ९ ॥  
  
तत्र विदेहेषु ॥ ९ ॥  
  
अथाहं जातवैराग्यः प्रविहर्तुं प्रवृत्तवान् ।  
देवद्विजमुनीन्द्राणां सम्भ्रमाच्छ्रमशान्तये ॥ १० ॥  
  
देवद्विजमुनीन्द्राणां स्थानानीति शेषः ॥ १० ॥  
  
श्रीपर्वतमखण्डेहं कदाचित्प्राप्तवानहम् ।  
तत्रावसं चिरं कालं मृदु दीर्घं तपश्चरन् ॥ ११ ॥  
  
अखण्डेहममिति पूर्वान्वयि । अखण्डेहं तत्रावसमिति वा । मृदु अनुग्रं   
दीर्घकालत्वाद्दीर्घम् ॥ ११ ॥  
  
तत्रास्त्यरण्यं विदितं मुक्तं तृणवनादिभिः ।  
त्यक्ततेजस्तमोभ्रादिभूमाविव नभस्तलम् ॥ १२ ॥  
  
शून्यत्वांशे नभस्तलदृष्टान्तः ॥ १२ ॥  
  
तत्रास्ति मध्ये विटपी लघुः पेलवपल्लवः ।  
स्थित एषोऽम्बरे शून्ये मन्दरश्मिरिवांशुमान् ॥ १३ ॥  
  
विटपी बहुशाखो वृक्षः ॥ १३ ॥  
  
लम्बते तस्य शाखायां पुरुषः प्रावनाकृतिः ।  
भानुर्भानाविव रश्मिगृहीतो ग्रथिताकृतिः ॥ १४ ॥  
  
भानुः सूर्यः भानौ स्वरश्माविव रश्मिगृहीतो रज्जुबद्धपादः ।   
पादबन्धनरज्ज्वाधार इति यावत् ॥ १४ ॥  
  
मौञ्जदामनिबद्धोर्ध्वपादो नित्यमवाक्शिराः ।  
अष्ठीलत्वं दधदिव महाष्ठीलस्य शाल्मलेः ॥ १५ ॥  
  
तदेव स्पष्टमाह - मौञ्जेति । अष्ठीलत्वं प्रलम्बपर्वग्रन्थिभावं दधदिव ॥   
१५ ॥  
  
दृष्टः प्राप्तेन तं देशं स कदाचिन्मया पुमान् ।  
विचारितो निकटतो वक्षःस्थाञ्जलिसम्पुटः ॥ १६ ॥  
  
विचारितो मनसा विमृष्टः ॥ १६ ॥  
  
यावज्जीवत्यसौ विप्रो निःश्वसित्यहताकृतिः ।  
शीतवातातपस्पर्शान्सर्वान्वेत्ति च कालजान् ॥ १७ ॥  
  
तं विचारमेव स्फुटमाह - यावदिति । वितर्के यावच्छब्दः । नूनं जीवति यतो   
निःश्वसितीत्यर्थः ॥ १७ ॥  
  
अनन्तरमसावेको नोपचर्य मया बहून् ।  
दिवसातपखेदेन विश्रम्भे पातितः शनैः ॥ १८ ॥  
  
एकोऽसौ लम्बमानो ना पुरुषो मया बहून् दिवसान् दिवसातपखेदसहनेनोपचर्य   
शनैर्विस्रम्भे विश्वासे पातितः ॥ १८ ॥  
  
पृष्टश्च कोऽसि भगवन्किमर्थं दारुणं तपः ।  
करोषीदं विशालाक्ष लक्ष्यालक्ष्यात्मजीवितः ॥ १९ ॥  
  
चिरेणोच्छ्वसनाल्लक्ष्यालक्ष्यात्मजीवितः ॥ १९ ॥  
  
अथ तेनोक्तमर्थस्ते क इवानेन तापस ।  
अर्थे नातिविचित्रा हि भवन्तीच्छाः शरीरिणाम् ॥ २० ॥  
  
अनेन मत्कुलदेशतपःप्रयोजनादिपरिज्ञानेन ते कोऽर्थः किं प्रयोजनम् । न हि   
निष्प्रयोजनेऽर्थे जिज्ञासा सम्भवतीत्यर्थः ॥ २० ॥  
  
इत्युक्तवान्प्रयत्नेन सोऽनुबन्धेन वै मया ।  
यदा पृष्टस्तदा तेन ममोक्तमिदमुत्तरम् ॥ २१ ॥  
  
इत्युक्तवान् स तापसो मया यदा प्रयत्नेन प्रणयानुबन्धेन च पृष्टस्तदा तेन   
ममेदं वक्ष्यमाणमुक्तम् ॥ २१ ॥  
  
मथुरायामहं जातो वृद्धिं यातः पितुर्गृहे ।  
बाल्ययौवनयोर्मध्ये स्थितः पदपदार्थवित् ॥ २२ ॥  
  
पदानि शब्दशास्त्रं पदार्था अर्थशास्त्राणि च वेत्तीति पदपदार्थवित् ॥ २२ ॥  
  
समग्रसुखसम्भारकोशो भवति भूमिपः ।  
इत्यहं श्रुतवांस्तत्र भोगार्थी नवयौवनः ॥ २३ ॥  
  
भूमिपो राजा समग्राणां सुखसम्भाराणां भोगसामग्रीणां कोश इवाश्रयो   
भवतीति अहं तत्र श्रुतवान् ॥ २३ ॥  
  
अथ सप्तमहाद्वीपविस्तीर्णाया भुवः पतिः ।  
स्यामित्यहमुदारात्मा परिबिम्बितवांश्चिरम् ॥ २४ ॥  
  
अथ तच्छ्रवणानन्तरमहं सप्तमहाद्वीपविस्तीर्णाया भुवः पतिस्तथा उदारात्मा   
अर्थिनामभिलक्षितपूरणसमर्थः स्यामिति चिरं परिबिम्बितवान् । इच्छां कृतवानिति   
यावत् ॥ २४ ॥  
  
इत्यर्थेन समागत्य देशमित्थमहं स्थितः ।  
अत्र द्वादश वर्षाणि समतीतानि मानद ॥ २५ ॥  
  
इति एवंरूपेण अर्थेन प्रयोजनेन इमं श्रीशैलदेशमागत्य स्थितः ॥ २५ ॥  
  
तदकारणमित्र त्वं गच्छेष्टं देशमाशुगः ।  
अहं चाभिमतप्राप्तेरित्थमेव दृढस्थितिः ॥ २६ ॥  
  
हे अकारणमित्र तत्तस्मात्पृष्टार्थस्य मयोक्तत्वात्त्वमिष्टं देशमाशुगः   
शीघ्रगामी भूत्वा गच्छ । मन्दगमने दूरस्थग्रामनगराद्यप्राप्त्या अरण्ये   
निशाप्रसक्तेरिति भावः । आ अभिमतप्राप्तेरहं तु इत्थमेव तपसि दृढस्थितिः ॥ २६ ॥  
  
इति तेनाऽहमुक्तः संस्तमित्थं प्रोक्तवाञ्छृणु ।  
आश्चर्यश्रवणे चेतः खेदमेति न धीमतः ॥ २७ ॥  
  
साधो यावत्त्वया प्राप्तो न नामाभिमतो वरः ।  
त्वद्रक्षापरिचर्यार्थमिह तावदहं स्थितः ॥ २८ ॥  
  
तावत्कालमहमपि तव रक्षार्थ परिचर्या सेवा तदर्थ च स्थितो भविष्यामीत्यर्थः ॥ २८   
॥  
  
मयेत्युक्ते स पाषाणमौनवानभवच्छमी ।  
निमीलितेक्षणः क्षीणरूपस्त्वकलनो बहिः ॥ २९ ॥  
  
क्षीणस्य मृतस्य रूपमिव रूपं यस्य । यतो बहिरकलनः ॥ २९ ॥  
  
तथाहं पुरतस्तस्य काष्ठमौनवतोऽवसम् ।  
षण्मासान्विगतोद्वेगं वेगान्कालकृतान्सहन् ॥ ३० ॥  
  
कालकृतान् शीतोष्णादिवेगान् सहन्सन् ॥ ३० ॥  
  
अर्कबिम्बाद्विनिष्क्रम्य तत्प्रदेशान्तरे स्थितम् ।  
एकदा दृष्टवानस्मि पुरुषं भानुभास्वरम् ॥ ३१ ॥  
  
तस्मिन्प्रदेशान्तरे तस्य तापसस्य पुरोदेशे आगत्य स्थितं भानुभास्वरं पुरुषम् ॥   
३१ ॥  
  
स तेन पूज्यते यावन्मनसा कर्मणा मया ।  
उवाच तावद्ववनममृतस्यन्दसुन्दरम् ॥ ३२ ॥  
  
स पुरुषस्तेन तापसेन मया सह यावत्पूज्यते तावदुवाच ॥ ३२ ॥  
  
शाखाप्रलम्बनपर हे ब्रह्मन्दीर्घतापस ।  
तपः संहर संहारि गृहाणाभिमतं वरम् ॥ ३३ ॥  
  
त्वं तपः उपसंहर । सम्यक् हारि मनोहरमभिमतं वरं गृहाण ॥ ३३ ॥  
  
सप्ताब्धिद्वीपवलयां पालयिष्यसि मेदिनीम् ।  
सप्तवर्षसहस्राणि देहेनानेन धर्मतः ॥ ३४ ॥  
  
अनेन देहेन कृतात्तपोधर्मतोन त्वनेन देहेन पालयिष्यसीति । उत्तरग्रन्थविरोधात् ॥ ३४   
॥  
  
एवं समीहितं दत्त्वा स द्वितीयो दिवाकरः ।  
गन्तुमस्तमथार्काब्धिमविशत्प्रोदितो यतः ॥ ३५ ॥  
  
यतः स्वयं प्रोदितो निर्गतस्तमेवार्करूपमब्धिमस्तमदर्शनं गन्तुमविशत् ॥ ३५ ॥  
  
तस्मिन्याते मया प्रोक्तं तस्य शाखातपस्विनः ।  
श्रुतदृष्टानुभूताग्र्यवरदस्य विवेकिनः ॥ ३६ ॥  
  
शास्त्रे यः श्रुतः स एव प्रत्यक्षं दृष्टो वरदानव्यवहारेणानुभूतश्चाग्र्यः   
श्रेष्ठो वरद आदित्यपुरुषो येन तस्य शाखातपस्विनः ॥ ३६ ॥  
  
सम्प्राप्ताभिमतं ब्रह्मंस्तरुशाखावलम्बनम् ।  
तपस्त्यक्त्वा यथाप्राप्तं व्यवहारं समाचर ॥ ३७ ॥  
  
हे ब्रह्मन् तव तरुशाखावलम्बनरूपं यत्तपस्तत्सम्प्रति सम्प्राप्तमभिमतं   
यस्मात्तथाविधं सम्पन्नम् अत इदानीं त्वं तपस्त्यक्त्वा यथाप्राप्तं   
स्वगृहगमनादिव्यवहारं समाचर ॥ ३७ ॥  
  
एवमङ्गीकृतवतः पादौ तस्य मया ततः ।  
मुक्तौ विटपिनस्तस्मादालानात्कालभाविव ॥ ३८ ॥  
  
कालभौ कलभसम्बन्धिनौ । आलानात्तद्बन्धनस्तम्भादिव ॥ ३८ ॥  
  
स्नातः पवित्रहस्तोऽसौ चक्रे जप्त्वाघमर्षणम् ।  
फलेन पुण्यलब्धेन विटपाद्व्रतपारणम् ॥ ३९ ॥  
  
पुण्येन तपःसिद्धिबलेन तस्मादेव विटपाल्लब्धेन फलेन मया सह व्रतपारणं   
चक्रे ॥ ३९ ॥  
  
तत्पुण्यवशतः प्राप्तैः स्वादुभिस्तैस्तरोः फलैः ।  
समाश्वस्तावसङ्क्षुब्धावावां तत्र दिनत्रयम् ॥ ४० ॥  
  
सप्तद्वीपसमुद्रमुद्रितदिशं भोक्तुं समग्रां महीं विप्रः   
पादपलम्बितेन वपुषा तप्त्वोर्ध्वपादस्तपः ।  
सम्प्राप्याभिमतं वरं दिनकृतो विश्वस्य चाह्नां त्रयं सार्धं   
मत्सुहृदा स्वमेव सदनं गन्तुं प्रवृत्तोऽभवत् ॥ ४१ ॥  
  
उक्तामेव कथां सङ्क्षेपोक्त्योपसंहरति - सप्तद्वीपेति । दिनकृतः   
सूर्यपुरुषात्सकाशादभिमतं वरं सम्प्राप्य तदनन्तरं तरुतले अह्नां त्रयं   
विश्वस्य विश्रम्य पादपीडानिवृत्त्यनन्तरं मया सुहृदा सार्धं स्वयमेव   
मथुरास्थं भवनं गन्तुं प्रवृत्तोऽभवत् ॥ ४१ ॥  
  
इत्यार्षे श्रीवासिष्ठमहारामायणे वा० दे० मो० नि० उ० ब्रह्मगीतासु तापतोपाख्यानं   
नामाशीत्यधिकशततमः सर्गः ॥ १८० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
तापसोपाख्यानं नामाशीत्यधिकशततमः सर्गः ॥ १८० ॥  
  