+++
title = "१११"

+++
एकादशाधिकशततमः सर्गः १११  
  
श्रीवसिष्ठ उवाच ।  
  
इति कल्पान्तसदृशे यत्ते समरसम्भ्रमे ।  
पतन्तीषूत्पतन्तीषु सेनासु समरेजिरे ॥ १ ॥  
  
स्वसैन्ये हीयमानेऽत्र निर्गतेन महीभृता ।  
वायव्यास्त्रैश्चतुर्दिक्षु वर्ण्यते द्विषतां क्षयः ॥   
  
यत्ते प्रवृत्ते । सर्वेषां भावलक्षणसप्तम्यन्तानां पञ्चमश्लोके   
उदभूदित्यत्रान्वयः ॥ १ ॥  
  
तूर्यभेरीमहाशङ्खखड्गेषु खे नदत्सु च ।  
धनुर्ध्वनिषु वीराणां तारक्रेङ्कारकारिषु ॥ २ ॥  
  
तूर्यादिषु त्रिषु प्रतिध्वनिभिः खे तत्र खड्गेषु च नदत्सु । वीराणां   
तारक्रेङ्कारानुकारिषु ॥ २ ॥  
  
अन्योन्यकठिनास्फोटविकटे भटपेटके ।  
कवत्कटकटाटोपे कटुकुट्टितकङ्कटे ॥ ३ ॥  
  
भटपेटके योधकदम्बे कटु यथा स्यात्तथा कुट्टितकङ्कटे कवत्कटकटाटोपे   
सति । कुशब्दे शतृप्रत्ययः ॥ ३ ॥  
  
किञ्चित्प्रभज्यमानासु विशत्कश्मासु सङ्गरे ।  
विपश्चित्पक्षसेनासु लूयमानलतास्विव ॥ ४ ॥  
  
विशन्ती कश्मा मूर्च्छा यासु ॥ ४ ॥  
  
उदभूत्पूरयन्नाशा नृपनिर्याणदुन्दुभिः ।  
चतुर्धाशनिसम्पूर्णकल्पाभ्ररवमांसलः ॥ ५ ॥  
  
स्फुटतां कुलशैलानां तुल्यकालमिवोत्कटः ।  
स्फुटच्चटचटास्फोटैर्जडिताखिलदिक्तटः ॥ ६ ॥  
  
तुल्यकालं स्फुटताम् । जडितानि जडीकृतानि ॥ ६ ॥  
  
लोकपालैरिवाकारैर्नारायणभुजैरिव ।  
स चतुर्भिश्चतुर्दिक्कं निर्जगाम महीपतिः ॥ ७ ॥  
  
आकारैर्मूर्तिधरैर्नारायणभुजैरिव चतुर्भिर्देहैः ॥ ७ ॥   
  
चतुरङ्गेण महता सैन्येन परिवारितः ।  
अट्टालवलयात्कृच्छ्रान्निर्गत्य नगराद्बहिः ॥ ८ ॥  
  
ददर्शात्मबलं रिक्तं बलवद्रिपुमण्डलम् ।  
गर्जन्तं च लयाकृत्या भीमं युद्धोद्धतार्णवम् ॥ ९ ॥  
  
आत्मबलं रिक्तं ददर्श । रिपुमण्डलं तु बलवत् ऊर्जितं ददर्श । तदेव   
रिपुमण्डलमर्णवत्वेन वर्णयति - गर्जन्तमित्यादिना ॥ ९ ॥  
  
शरसीकरनीरन्ध्रं मकरव्यूहसङ्कुलम् ।  
वारणव्यूहवलितं तरङ्गव्यूहविस्तृतम् ॥ १० ॥  
  
प्रायेण रूपकाणि सर्वत्र ॥ १० ॥  
  
चक्रावर्तवहद्व्यूहकल्लोलकलितान्तरम् ।  
चलद्रथशतावर्तं पताकालहरीगणम् ॥ ११ ॥  
  
चक्रावर्तवद्वहद्भिर्व्यूहैः सेनारचनाभेदैर्जनकल्लोलैश्च कलितान्तरम् ॥ ११ ॥  
  
प्रस्फुरच्छत्रफेनाढ्यन्न् हयहेषितफीत्कृतम् ।  
समुल्लसद्धेतिजलं कचद्धाराकरं परम् ॥ १२ ॥  
  
हयानां हेषितमेव यादसां फीत्कारशब्दो यत्र । कचन्तीनां धाराणामाकरम् ॥ १२   
॥  
  
तरत्तरलमातङ्गतुरङ्गौघतरङ्गकम् ।  
हेत्यम्भसि कचत्पापमुद्यद्गुलुगुलोदरम् ॥ १३ ॥  
  
हेतिलक्षणे अम्भसि कचन्तः प्रकाशमानाः पापाः कृष्णसर्पायमाणा म्लेच्छा   
यत्र । द्रविडादिभटवार्ताभिरुद्यद्गुलुगुलोदरम् ॥ १३ ॥  
  
दरीदलनसङ्क्षुब्धमरुज्जनितघुङ्घुमम् ।  
नतोन्नतकृताद्रीन्द्रमहास्पन्दशरीरकम् ॥ १४ ॥  
  
नतैरुन्नतैश्च मातङ्गैः कृता अद्रीन्द्राणां मज्जनोन्मज्जनलक्षणमहास्पन्दा   
यस्मिंस्तथाविधविपुलशरीरकम् ॥ १४ ॥  
  
मज्जन्मातङ्गतुरगहेलाहतमहीधरम् ।  
अपारविचरत्पूरकल्लोलालमहाजलम् ॥ १५ ॥  
  
अपारं विकचन् यः सेनापूरस्तदेव कल्लोलैरलं भूषितं महाजलं यस्य ॥ १५ ॥  
  
अकालकल्पान्तदशासमुत्थानघनाकृतिम् ।  
आक्रान्तरोदसीरन्ध्ररुधिरैकमहार्णवम् ॥ १६ ॥  
  
अकाले कल्पान्तदशासमुत्थानमिव घना आकृतिर्यस्य । रोदसीरन्ध्रेत्यलुक् छान्दसः   
॥ १६ ॥  
  
कचदायुधखण्डौघडीनरत्नावृतोदरम् ।  
चलद्व्यूहचलद्व्यस्तयन्त्राश्मक्षेपणाश्मकम् ॥ १७ ॥  
  
कचद्भिरायुधखण्डौघलक्षणैर्डीनैरुच्छलद्भी रत्नैरावृतोदरम् । चलत्सु   
सेनाव्यूहेषु चलन्तो व्यस्ता यन्त्राश्मक्षेपणाश्मका यन्त्र । समुद्रेऽपि पोतेषु   
सामुद्रजनानां यन्त्राश्मक्षेपणाश्मनां प्रसिद्धेरिति भावः ॥ १७ ॥  
  
रत्नसीकरनीहारसन्ध्याभ्रपटलानतम् ।  
क्वचित्पांसुपयोवाहपीतहेतिपयोधरम् ॥ १८ ॥  
  
तमालोक्य रणाम्भोधिमगस्त्योऽस्य भवाम्यहम् ।  
इति सञ्चिन्त्य मन्सा स पातुं तं प्रणार्णवम् ॥ १९ ॥  
  
तं वर्णितप्रकारं रणेहेतुं रिपुबलाम्भो धिमालोक्यास्य पाने अहमगस्त्यो   
भवामीति सञ्चिन्त्य स विपश्चित्तं बलार्णवं पातुं वायव्यमस्त्रं सस्मार ॥ १९ ॥  
  
अस्त्रं सस्मार वायव्यं चतुर्दिक्कं च सन्दधे ।  
धनुषि शिखराधारे त्रिपुरान्त इवोद्यतः ॥ २० ॥  
  
यथा शिखराणामाधारे मेरुलक्षणे धनुषि त्रिपुराणां अन्ते वधे उद्यतः शिवः   
अस्त्रं सन्दधे तद्वत् ॥ २० ॥  
  
आत्मीयदेशसैन्यानां श्रेयोर्थं शान्तयेऽनलम् ।  
नमस्कृत्याथ जप्त्वाशु स तत्तत्याज दारुणम् ॥ २१ ॥  
  
शत्रुशान्तये इति पाठे नमस्कृत्य अनलमिति शेषः । सः तदस्त्रं तत्याज ॥ २१ ॥  
  
यथा तत्रैव तत्याज तस्य साहायकाय सः ।  
पर्जन्यास्त्रं महास्त्रेशं द्विषदातपशान्तये ॥ २२ ॥  
  
यथा वायव्यमस्त्रं तत्याज तथैव तस्य साहायकाय पर्जन्यास्त्रमपि तत्याजेत्यर्थः   
॥ २२ ॥  
  
तस्मादस्त्रजुषो घोराद्धनुषः परिनिर्गताः ।  
अष्टमूर्तेश्चतुर्दिक्कमाशाकुहरपूरकाः ॥ २३ ॥  
  
चतुर्दिक्कां अस्त्रद्वयजुषः अत एवाष्टमूर्तेस्तस्माद्धनुषो बाणादिसरितो निर्ययुरिति   
परेणान्वयः ॥ २३ ॥  
  
निर्ययुर्बाणसरितस्त्रिशूलसरितस्तथा ।  
शक्तीनामुग्रसरितो भुशुण्डीसरितस्तथा ॥ २४ ॥  
  
मुद्गराणां च सरितः प्रासानां सरितो रयात् ।  
चक्राणां चैव सरितः परश्वधनदीरयाः ॥ २५ ॥  
  
तोमराणां च सरितो भिन्दिपालमहापगाः ।  
पाषाणानां च सरितो वाताः कल्पान्तशंसिनः ॥ २६ ॥  
  
वाताश्चण्डवायवः ॥ २६ ॥  
  
अशनीनां च सरितो विद्युतां सरितस्तथा ।  
जलधारासरित्पूराः खड्गवर्षसमन्विताः ॥ २७ ॥  
  
सनाराचा महावर्षहर्षलोत्पातपीवराः ।  
नागाश्च युगपर्यन्तस्फुटिताद्रीन्द्रजा इव ॥ २८ ॥  
  
महावातैर्हर्षलाः प्रवृद्धा उत्पाता इव पीवराः पुष्टा नागाः सर्पाश्च निर्ययुः ।   
युगपर्यन्ते स्फुटितेभ्योऽद्रीन्द्रेभ्यो जाता इव ॥ २८ ॥  
  
तेनास्त्रवर्षवेगेन धुतः सोऽरिबलार्णवः ।  
झटित्येव न कालेन पांसुराशिरिवाभितः ॥ २९ ॥  
  
तेज अस्त्रवर्षवेगेन सः अरिबलार्णवः कालेन विलम्बेन न किन्तुझटित्येव   
पांसुराशिरिवामितो धुत उड्डायितः ॥ २९ ॥   
  
सलिलाशनिशस्त्राणामासारैश्चण्डमारुतैः ।  
सरांसीव विसेतूनि सैन्यानि परिदुद्रुवुः ॥ ३० ॥  
  
चतुरङ्गश्चतुर्दिक्कं बलौघः स पराङ्मुखः ।  
ययौ प्रावृङ्गिरिणदीमहावाह इव द्रुतः ॥ ३१ ॥  
  
द्रुतः पलायमानः संश्चतुर्दिक्कं ययौ ॥ ३१ ॥  
  
वहत्स्विन्नबृहच्छिन्नपताकाकेतुपादपः ।  
मरीचिपुष्पशबलविलोलासिलतावनः ॥ ३२ ॥  
  
तमेव पलायमानं बलौघं गिरिणदीसाम्योपपादनादिना वर्णयति -   
वहदित्यादिना । वायुप्रवाहेण वहन्तः स्विन्नाः स्वेदार्द्रा बृहन्तश्छिन्नाश्च   
पताका केतव एव पादपा यत्र । मरीचिपुष्पैः शबलानि विलोलान्यसिलतावनानि येन ॥ ३२ ॥  
  
विलुठत्पुष्टपाषाणपृषद्रक्तद्रवावचः ।  
घोरैर्घुरघुरारावैरलं हृदयभङ्गदः ॥ ३३ ॥  
  
पलायनाशक्त्या विलुठन्तः पुष्टजनलक्षणा ये पाषाणास्तेषां   
पृषद्भिर्बिन्दुभूतै रक्तद्रवैरवचो दुर्वचः । तत्र पातमूर्च्छितानां   
घोरैर्घुरघुरारावैर्हृदयभङ्गदो भीषण इति यावत् ॥ ३३ ॥  
  
उह्यमानबृहद्दन्तिदन्तद्रुमविघट्टनैः ।  
स्फूर्जच्चटचटारावतर्जितोद्गर्जिताम्बुदः ॥ ३४ ॥  
  
गिरिणद्याः प्रावृड्विशेषणमम्बुदकल्पनेनोपपादयति - उह्यमानेति ॥ ३४ ॥  
  
हेतिवृत्तोग्रसङ्घट्टपुष्पजातझणज्झणः ।  
तरत्तरलसारावतुरङ्गमतरङ्गकः ॥ ३५ ॥  
  
हेतिषु वृत्तो य उग्रः शिलादिसङ्घट्टः स एव नदीतीरतरुपुष्पेषु जातो   
भ्रमरझणज्झणध्वनिर्यत्र ॥ ३५ ॥  
  
रथादिभटचक्रौघशिलार्क्रेकारपीवरः ।  
पदातिरथहस्त्यश्वशिलासङ्घट्टसङ्कटः ॥ ३६ ॥  
  
रथादीनां भटचक्रौघानां च यच्छिलासङ्कटे कूजितं तल्लक्षणेन   
मेकपक्ष्यादिक्रेङ्कारेण पीवरः पुष्टः ॥ ३६ ॥  
  
कटुचङ्कारचीत्कारक्रेङ्कारपरिपीवरः [टङ्कारेत्यपि पाठः ।] ।  
मृता मृता वयमिति घनकोलाहलाकुलः ॥ ३७ ॥  
  
तदेवाह - कट्विति ॥ ३७ ॥   
  
सेनावारिमहावर्तचलद्गुलुगुलारवः ।  
रक्तसीकरनीहारसन्ध्याम्बुदवितानकः ॥ ३८ ॥  
  
हेतिवीचिवटाच्छिन्नवारिवामनवारिदः ।  
वर्षपङ्किलभूपीठतटखण्डनमण्डितः ॥ ३९ ॥  
  
हेतिभिर्वीचिभिर्वटा इव आच्छिन्ना वारिणा वामना नम्रा वारिदा यत्र । पङ्किलस्य   
भूपीठतटस्य मार्गनिष्पादनाय खण्डनेन मण्डितः ॥ ३९ ॥  
  
कुन्तशूलगदाप्रासवहत्तालतलाद्भुतः ।  
साक्रन्दभीरुजनताप्रतपन्मृगपोतकः ॥ ४० ॥  
  
पलायमानैः कुन्तादिधरैर्वहत्तालतलं तालवनमिवाद्भुतः ॥ ४० ॥  
  
मृतहस्त्यश्वयोधौघजीर्णपर्णनिरन्तरः ।  
पिष्टदेहवसामांसपङ्कसञ्जातकर्दमः ॥ ४१ ॥  
  
चूर्णीकृतखुरापिष्टमहास्थिघनसैकतः ।  
उह्यमानशिलापूरकाष्ठकोटिकटङ्कटः ॥ ४२ ॥  
  
चूर्णीकृतान्यस्थीनि ईषत्स्थूलसैकतानि खुरैरापिष्टानि तु सूक्ष्मतमसैकतानीति   
भेदः । उह्यमानैः शिलापूरैः काष्ठकोटिभिश्च परस्परघट्टनात्कटङ्कट इति   
ध्वन्यभेदारोपोक्तिः ॥ ४२ ॥  
  
उद्गर्जत्प्रलयाम्भोदैर्वहत्प्रलयवायुभिः ।  
प्रपतत्प्रलयासारैः प्रलयाशनिसङ्कटैः ॥ ४३ ॥  
  
उद्गर्जत्प्रलयाम्भोदैरित्यादीनां तृतीयान्तानां पञ्चमश्लोके इत्थं विद्रवन्ति   
भूभृतां बलानि मशकौघवद्विनेशुरित्यत्रान्वयः ॥ ४३ ॥  
  
पङ्किलाखिलभूपीठैः सलिलोपप्लुतस्थलैः ।  
सितशैत्यवशाश्यानधाराकृतखपञ्जरैः ॥ ४४ ॥  
  
सितं तीक्ष्णं यच्छैत्यं तद्वशादश्यानैरशुष्यद्भिर्जलधाराकृतैः खे   
पञ्जरैः ॥ ४४ ॥  
  
समग्रनगरग्रामगृहज्वलितवह्निभिः ।  
प्रजाश्वेभपदातीनामाक्रन्देनापि घर्घरैः ॥ ४५ ॥  
  
रथाम्ब्भोधरनिर्ह्रादैर्दिवि भूमौ घनारवैः ।  
चतुर्दिक्कं घनं तारक्रेङ्कारस्य चतुष्टयैः ॥ ४६ ॥  
  
भुवि रथनिर्द्रादैः दिवि अम्भोधरनिर्ह्रादैः । चतुर्दिक्कं तारस्य   
विपश्चिद्धनुःक्रेङ्कारस्य चतुष्टयैः ॥ ४६ ॥  
  
विद्युद्वलयविस्तारकारिसङ्घट्टघर्षणैः ।  
शरशक्तिगदाप्रासभिन्दिपालादिवर्षणैः ॥ ४७ ॥  
  
विद्युद्वलयविस्तारकारिणां मेघानां सङ्घट्टैर्घर्षणैश्च ॥ ४७ ॥  
  
सर्वदिक्कमसङ्ख्यानि बलानि वलशालिनाम् ।  
भूभृतां विद्रवन्त्याशु विनेशुर्मशकौघवत् ॥ ४८ ॥  
  
उद्दामपावकवनोपमहेतिसार्थमेघानलाकुलजनाशनिवर्षपातैः ।  
आसन्बलानि चपलाब्धिजलाबलानि पर्याकुलानि वडवाग्निमिवाविशन्ति ॥ ४९ ॥  
  
प्रत्यन्तभूभृतां बलानि उद्दामपावकवनोपमहेतिसार्थैर्मेघानामनलैराकुला   
जना यैस्तथाविधैरशनिवर्षपातैश्च पर्याकुलानि सन्ति वडवाग्निमाविशन्ति चपले   
अब्धिजले क्वथ्यमानान्यबलानि यादांसीव आसन् ॥ ४९ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वा० उ० वि०   
चतुर्दिग्गतबलद्रवणं नामैकादशाधिकशततमः सर्गः ॥ १११ ॥  
  
इति श्रीवासिष्ठमहारामायणे तात्पर्यप्रकाशे निर्वाणप्रकरणे उत्तरार्धे   
चतुर्दिग्गतबलद्रवणं नामैकादशाधिकशततमः सर्गः ॥ १११ ॥  
  