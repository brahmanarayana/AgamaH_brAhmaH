+++
title = "१५२"

+++
द्विपञ्चाशदधिकशततमः सर्गः १५२   
  
मुनिरुवाच ।  
  
इत्युक्त्वा स मुनिस्तत्र तूष्णीं स्वशयने निशि ।  
आसीद्विस्मयतश्चाहमथाशं प्रोह्यमानवत् ॥ १ ॥  
  
स्वप्नार्थसत्यताशङ्कां निवार्यान्यमुनिर्मुनेः ।  
इह व्याधगुरुत्वस्य हेतूक्तिमुपचक्रमे ॥   
  
अथ अहं वात्ययाप्रोह्यमानवदासम् ॥ १ ॥  
  
ततश्चिरेण कालेन मयोक्तं तस्य सन्मुने ।  
एवं स्वप्नो विभो सर्वः सद्रूप इति मे मतिः ॥ २ ॥  
  
सद्रूपो यथार्थः मे मतिरित्युक्त्या असम्भावनया विस्मयो द्योतितः ॥ २ ॥  
  
अन्यमुनिरुवाच ।  
  
सत्सम्भवति यत्रान्यत्तत्रेदं सदिति स्मयः ।  
युक्तो यत्र त्वेतदेव सत्ताल्पं तत्र का प्रमा ॥ ३ ॥  
  
यत्र यदि अन्यज्जाग्रद्वस्तु सत् सम्भवति सम्भवेत् तत्र तर्हि इदं स्वप्नादि सदिति स्मयो   
विस्मयो युक्तः स्यात् । यत्र तु एतज्जाग्रद्दृश्यमेव सत्तया अल्पं सत्ताल्पं   
मिथ्याभूतं तत्र स्वप्ने सत्यतायाः का प्रमा । सुतरां मिथ्यात्वमेवेत्यर्थः ॥ ३ ॥  
  
यथा स्वप्नस्तथैवायमादौ सर्गोऽवभासते ।  
पृथ्व्यादिरहितोऽप्येष पृथ्व्यादिभिरवस्थितः ॥ ४ ॥  
  
इत्थमद्यतनात्स्वप्नात्सर्गस्वप्नोऽमलात्मकः ।  
शृणु पुष्करपत्रक्ष मुने व्याध महागुरो ॥ ५ ॥  
  
इत्थं परिदृश्यमानादद्यतनादस्मदीयस्वप्नादपि जाग्रत्त्वेन प्रसिद्धः   
सर्गस्वप्नः अमलचैतन्यमात्रात्मकः । इयत्यपि सत्ता तस्य दुर्लभेत्यर्थः । हे व्याध   
महागुरो हे पुष्करपत्राक्ष मुने अत्रोपपत्तिं शृणु । त्वदपेक्षयापि   
मन्दमतेर्व्याधस्य बोधनकाले त्वया उपपादनश्रमो ज्ञास्यते इति द्योतनाय तथा   
सम्बोधनम् । पुष्करपत्राक्षेति सम्बोधनतात्पर्य प्रागुक्तमेव ॥ ५ ॥  
  
अद्य दृष्टपदार्थाभ्यां स्वप्नं स्वप्नवतोऽभवत् ।  
सर्गस्वप्नस्तु दृष्टार्थ एवादौ खे विराजते ॥ ६ ॥  
  
वक्तुं प्रतिज्ञातामुपपत्तिमाह - अद्येति । अय जाग्रति दृष्टाभ्यां   
पदतदर्थाभ्यां बुद्धौ स्वसंस्काराधानात्स्वप्नवतस्तव रात्रौ स्वप्ने   
शब्दोऽर्थश्चाभवदिति संस्कारादिसामग्रीसत्त्वात्सत्यः सम्भाव्येतापि ।   
सृष्ट्यादिकाले प्रसिद्धः सर्गस्वप्नस्तु प्राग्दृष्टः अर्थो यस्य तथाविध एव खे   
चिदाकाशे विराजते । तत्र च चिरप्रलयकालेन व्यवधाने   
पूर्वानुभवसंस्कारादेरुच्छिन्नत्वादद्यतनस्वप्नापेक्षयापि तुच्छ एव   
सम्भाव्यते न समसत्ताकोऽपीत्युपपत्तिरित्यर्थः ॥ ६ ॥  
  
एवं सत्स्वप्न इत्येव सन्दिग्धमिव वक्षि किम् ।  
स्फुटमप्यनुभूतं सत्स्वप्नध्यानोद्यमः कथम् ॥ ७ ॥  
  
एवं जाग्रत्प्रपञ्चस्याधिकमिथ्यात्वे सति स्वप्नो विभो सर्वः सद्रूप इति मे मतिः इति   
मतिपदेन सन्दिग्धमिव सूचयन् किं वक्षि । स्फुटमप्यनुभूतं सदिदं   
स्वगृहं मदुपदेशाद्यनुभूय पुनः स्वप्नध्याने तवोद्यमः कथं जातः । न   
हि स्वप्नदर्शी कश्चित्स्वप्नोऽयं मिथ्येति तदानीं पश्यतीति भावः ॥ ७ ॥  
  
इदमित्थं यदाभोगि स्फुटं स्वप्नजगन्मुने ।  
सदेवानुभवत्येव तत्र सन्दिग्धता कथम् ॥ ८ ॥  
  
किं च सदेव जगदनुभवतस्ते असत्त्वसन्देहे बीजमपि नास्तीत्याह - इदमिति ॥ ८ ॥  
  
अथैवंवादिनस्तस्य वाक्यमाक्षिप्तवानहम् ।  
पृष्टवान्व्याधगुरुता कासौ मे कथ्यतामिति ॥ ९ ॥  
  
आक्षिप्तवान् प्रश्नान्तरकरणेन निरुद्धवान् ॥ ९ ॥  
  
अन्यमुनिरुवाच ।  
  
श्रूयतामिदमाख्यानमपरं कथयामि ते ।  
सङ्क्षेपेण महाप्राज्ञ नास्त्यन्तो विस्तरस्य मे ॥ १० ॥  
  
अस्म्यहं तावदादीर्घतपास्त्वमतिधार्मिकः ।  
श्रुत्वेदं मद्वचः सत्यमिहैव रतिमेष्यसि ॥ ११ ॥  
  
अहं यावत्त्वं व्याधगुरुर्भविता तावदिहैवास्मि । हे मुनिनायक त्वमपि इदं   
मद्वचः श्रुत्वा इहैव त्वद्गृहे रतिमेष्यसि ॥ ११ ॥  
  
इहस्थं मामिमं त्वं च न त्यक्ष्यसि सपर्यया ।  
अहं भवद्भिः सहितो निवत्स्यामीति निश्चयः ॥ १२ ॥  
  
इहस्थं मां च त्वं न त्यक्ष्यसि ॥ १२१ ॥  
  
साधो यातेषु वर्षेषु ततः कतिपयेष्विह ।  
सर्वबन्धुविनाशस्ते दुर्भिक्षेण भविष्यति ॥ १३ ॥  
  
मत्तसीमान्तसामन्तविग्रहेण तदैव च ।  
सर्वो गृहात्तनुप्राणिर्ग्रामकोऽयं विनङ्क्ष्यति ॥ १४ ॥  
  
वैरवलादिना मत्तानां सीमान्तस्थानां सामन्तानां क्षुद्रभूपानां विग्रहेण   
परस्परयुद्धप्रसङ्गेन तनवोऽल्पीभूताः प्राणिनो यत्र तथाविधः सन्नयं   
ग्रामको गृहाद्विनङ्क्षयति पलायिष्यति ॥ १४ ॥  
  
ततो दुःखमजानन्तौ चिरमाश्वसितौ मिथः ।  
शान्तौ विदितवेद्यत्वात्समौ सर्वार्थनिस्पृहौ ॥ १५ ॥  
  
तदा आवां किं करिष्यावस्तदाह - तत इति द्वाभ्याम् ॥ १५ ॥  
  
इहैवैकत्र कस्मिंश्चित्तरुखण्डकजालके ।  
समाचारौ निवत्स्यावः शून्ये चन्द्ररवी यथा ॥ १६ ॥  
  
उत्पत्स्यते त्वरण्येऽस्मिन्कालेन वनमुत्तमम् ।  
शालताललताजालवलिताखिलभूतलम् ॥ १७ ॥  
  
अस्मन्निवासादरण्ये उत्तमं वनं वृक्षनिकुरम्बमुत्पत्स्यते । उत्तमत्वमेव   
प्रपञ्चयति - शालेत्यादिसार्धेन ॥ १७ ॥  
  
तालीतमालदलताण्डवमण्डिताशं व्याकोशपद्मवनवन्द्यविकासिवृक्षम् ।  
कूजच्चकोरचयचारुलतानिकुञ्जमुद्भासि नन्दनमिवागतमन्तरिक्षात् ॥ १८ ॥  
  
व्याकोशैः पद्मवनैरधश्चरणाश्रयणाद्वन्द्या वन्द्यमाना इव पुष्पैर्विकासिनो   
वृक्षा यत्र । अन्तरिक्षात्स्वर्गादागतं नन्दनमिव स्थास्नु वनमुत्पत्स्यत इति   
पूर्वत्रान्वयः ॥ १८ ॥  
  
इत्यार्षे श्रीवासिष्ठमहा० वा० दे० मो० नि० उ० अ० वि० श० मुनिरात्रिसङ्कथावर्णनं   
नाम द्विपञ्चाशदधिकशततमः सर्गः ॥ १५२ ॥   
  
इति मुनिरात्रिस।कथावर्णनं नाम द्विपञ्चाशदधिकशततमः सर्गः ॥ १५२ ॥  
  
  