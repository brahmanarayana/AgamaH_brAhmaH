+++
title = "१९९"

+++
नवनवत्यधिकशततमः सर्गः १९९  
  
श्रीराम उवाच ।  
  
नित्यं ज्ञानैकनिष्ठत्वादात्मारामतया तथा ।  
मुक्तैः कर्मपरित्यागः कस्मान्न क्रियते मुने ॥ १ ॥  
  
मुक्तानां न कृतैरर्थो नाकृतैः कर्मभिः क्षतिः ।  
तथापि तेऽनुवर्तन्ते सत्कर्माणीति वर्ण्यते ॥   
  
मुक्तैर्जीवन्मुक्तैः ॥ १ ॥  
  
श्रीवसिष्ठ उवाच ।  
  
हेयोपादेयदृष्टी द्वे यस्य क्षीणे हि तस्य वै ।  
क्रियात्यागेन कोऽर्थः स्यात्क्रियासंश्रयणेन वा ॥ २ ॥  
  
स्वभ्यस्तस्य करणे श्रमाभावात्त्यागे प्रयोजनाभावाल्लोकानुग्रहवशाच्च तैः   
कर्मत्यागो न क्रियत इत्युत्सर्ग इत्याशयेनोत्तरमाह - हेयेत्यादिना ॥ २ ॥   
  
न तदस्तीह यत्त्याज्यं ज्ञस्योद्वेगकरं भवेत् ।  
न वास्ति यदुपादेयं तज्ज्ञसंश्रेयतां गतम् ॥ ३ ॥  
  
संश्रेयतामवश्यानुष्ठेयताम् ॥ ३ ॥  
  
ज्ञस्य नार्थः कर्मत्यागैर्नार्थः कर्मसमाश्रयैः ।  
तेन स्थितं यथा यद्यत्तत्तथैव करोत्यसौ ॥ ४ ॥  
  
यद्यद्वर्णाश्रमोचितत्वेन यथास्थितं तत्तत् तथैव करोति ॥ ४ ॥  
  
यावदायुरियं राम निश्चितं स्पन्दते तनुः ।  
तद्यथाप्राप्तमव्यग्रं स्पन्दतामपरेण किम् ॥ ५ ॥  
  
जीवद्देहस्य स्पन्दनावश्यम्भावे स्वभ्यस्तसदाचाररूपमेव स्पन्दनं तद्देहे   
प्रवर्तत इत्याह - यावदायुरिति । अपरेण स्पन्दत्यागेनान्यथा स्पन्दनेन च ॥ ५ ॥  
  
अन्यथान्यत्र चेत्कार्या क्रिया त्यक्त्वा निजं क्रमम् ।  
समाने हि क्रियास्पन्दे को दोषः सत्क्रमे किल ॥ ६ ॥  
  
शास्त्रीयाशास्त्रीयक्रिययोः क्रमे समानेऽपि शास्त्रीये सत्क्रमे सदाचारे को दोषो येन   
निजं क्रमं त्यक्त्वा अन्यथाचरणं स्यादित्यर्थः । अन्यत्रेति दृष्टान्तार्थम् । यथा   
स्वगृहे निर्दोषे अन्यत्रावस्थाने प्रयोजनं नास्ति तद्वदिति ॥ ६ ॥  
  
समया स्वच्छया बुद्ध्या सततं निर्विकारया ।  
यथा यत्क्रियते राम तददोषाय सर्वदा ॥ ७ ॥  
  
समया सिद्ध्यसिद्ध्योस्तुल्यया ॥ ७ ॥  
  
इह मह्यां महाबाहो बहवो बहुदृष्टयः ।  
बहुधा बहुदोषेषु विहरन्ति विचक्षणाः ॥ ८ ॥  
  
यद्यपि कर्मसु प्रवृत्तानां द्रव्यार्जनऋत्विगावर्जनादिषु अनुष्ठेयार्थनिर्णयेषु   
च श्रमसाध्यत्वाद्बहुदोषप्रसक्तिरस्ति तथापि सा तैः समदर्शनता विचक्षणता   
बलादेव सुपरिहरेत्याशयेनाह - इहेति । बहुदृष्टयः   
सर्वशास्त्रलोकरहस्यदर्शिनः प्रपञ्चयिष्यमाणबहुदृष्टयश्च   
समदर्शनबलाल्लोकसङ्ग्रहेऽपि विचक्षणाः ॥ ८ ॥  
  
गतसङ्गतया बुद्ध्या विहरन्ति यथास्थितेः ।  
गृहस्थारम्भिणः केचिज्जीवन्मुक्ताः स्थिता भुवि ॥ ९ ॥  
  
बहुधेत्युक्तिं प्रपञ्चयति - गतसङ्गतयेत्यादिना । यथास्थितेः   
यथाप्राप्तानुवृत्तेः ॥ ९ ॥  
  
तज्ज्ञा राजर्षयश्चान्ये वीतरागा भवादृशाः ।  
असंसक्तधियो राज्यं कुर्वन्ति विगतज्वराः ॥ १० ॥  
  
भवादृशा इति भाविनीं वृत्तिमाश्रित्य रामं प्रत्युक्तिः ॥ १० ॥  
  
केचित्प्रकृतवेदार्थव्यवहारानुसारिणः ।  
यज्ञशिष्टाशिनो नित्यमग्निहोत्रे व्यवस्थिताः ॥ ११ ॥  
  
केचिच्चतुर्षु वर्णेषु ध्यानदेवार्चनादिकाम् ।  
स्वक्रियामनुतिष्ठन्तः स्थिता विविधयेहया ॥ १२ ॥  
  
स्वक्रियां स्वस्ववर्णाश्रमोचितं कर्म तत्र ध्यानं चतुर्थाश्रगोचितम् । ईहया   
चेष्टया ॥ १२ ॥  
  
केचित्सर्वपरित्यागमन्तः कृत्वा महाशयाः ।  
सर्वकर्मपरा नित्यं तज्ज्ञा एवाज्ञवत्स्थिताः ॥ १३ ॥  
  
सर्वपरित्यागं फलासङ्गत्यागम् ॥ १३ ॥  
  
स्वप्नेऽप्यदृष्टलोकासु मुग्धमुग्धमृगासु च ।  
वनावनीषु शून्यासु केचिद्ध्यानपरायणाः ॥ १४ ॥  
  
स्वप्नेऽपि न दृष्टा लोका जना यत्रेत्यतिशयोक्तिः ॥ १४ ॥  
  
पुण्यवद्भिः सदा जुष्टे पुण्योपचयकारिणि ।  
शमशालिसमाचारे केचिदायतने स्थिताः ॥ १५ ॥  
  
आयतने पुण्यतीर्थमुन्याश्रमादौ ॥ १५ ॥  
  
रागद्वेषप्रहाणार्थं त्यक्त्वा देशं समाशयाः ।  
केचिदन्यत्र देशे च पदमालम्ब्य संस्थिताः ॥ १६ ॥  
  
बन्धुजनसमागमे रागद्वेषादिविक्षेपसहस्रावर्जनात्तत्प्रहाणार्थम् । पदं   
स्थानम् ॥ १६ ॥  
  
वनाद्वनं पुराद्ग्रामं स्थानात्स्थानं गिरेर्गिरिम् ।  
भ्रमन्तः संस्थिताः केचित्संसारोच्छित्तये बुधाः ॥ १७ ॥  
  
संसारोच्छित्तये सङ्ग्रहदोषपरिहारार्थम् ॥ १७ ॥  
  
वाराणस्यां महापुर्यां प्रयागे चैव पावने ।  
श्रीपर्वते सिद्धपुरे बदर्याश्रमके तथा ॥ १८ ॥  
  
पूर्वोक्तानि पुण्यायतनानि प्रपञ्चयति - वाराणस्यामित्यादिना ।   
महापुर्यामित्यनेन तस्याः सर्वपुण्यायतनोत्कृष्टता सूचिता ॥ १८ ॥  
  
शालग्रामे महापुण्ये कलापग्रामकोटरे ।  
मथुरायां च पुण्यायां तथा कालञ्जरे गिरौ ॥ १९ ॥  
  
महेन्द्रवनगुल्मेषु गन्धमादनसानुषु ।  
दर्दुराचलवप्रेषु सह्यकाचलभूमिषु ॥ २० ॥  
  
विन्ध्यशैलस्य कच्छेषु मलयस्योदरेषु च ।  
कैलासवनजालेषु ऋक्षवत्कुहरेषु च ॥ २१ ॥  
  
कच्छेषु जलप्रायदेशेषु । ऋक्षवतः कुहरेषु दरीषु ॥ २१ ॥  
  
एतेष्वन्येषु चान्येषु वनेष्वायतनेषु च ।  
तपस्विनस्तथा राम बहवो बहुदृष्टयः ॥ २२ ॥  
  
बहुदृष्टयो बहुविधप्रारब्धभोगानुकूलदृष्टयः ॥ २२ ॥  
  
केचित्त्यक्तनिजाचाराः केचिच्च क्रमसंस्थिताः ।  
केचित्प्रबुद्धमतयो नित्यमुन्मत्तचेष्टिताः ॥ २३ ॥  
  
सन्न्यासविधिना त्यक्तनिजाचाराः । क्रमा ब्रह्मचर्याद्याश्रमधर्मास्तत्संस्थिताः ॥   
२३ ॥  
  
केचित्स्वदेशरहिताः केचित्त्यक्तनिजास्पदाः ।  
एकस्थानरताः केचिद्भ्रमन्तः केचिदास्थिताः ॥ २४ ॥  
  
एकस्थाने स्वगृह एव रताः प्रीतिमन्तः सर्वजनानुकूल्येन विक्षेपशून्या इति यावत् ॥   
२४ ॥  
  
एतेषां महतां मध्ये नभस्तलनिवासिनाम् ।  
पातालनिरतानां च दैत्यादीनां महामते ॥ २५ ॥  
  
ऊर्ध्वाधोलोकेष्वपि देवदैत्यादयो जीवन्मुक्ता बहवः सन्तीत्याशयेनाह -   
एतेषामिति । एतेषां मध्ये केचित्प्रबुद्धमतय इत्याद्युत्तरत्रान्वयः ॥ २५ ॥  
  
विज्ञातलोकपर्यायाः सम्यग्दर्शननिर्मलाः ।  
केचित्प्रबुद्धमतयो दृष्टदृश्यपरावराः ॥ २६ ॥  
  
अप्रबुद्धधियः केचिद्दोलान्दोलितचेतसः ।  
निवृत्ताः पापकाचारात्सुजनानुगताः स्थिताः ॥ २७ ॥  
  
अप्रबुद्धधियोऽल्पप्रबुद्धधियः । अत एव दोलान्दोलितचेतसः ॥ २७ ॥  
  
अर्धप्रबुद्धमतयः केचिज्ज्ञानावलेपतः ।  
परित्यक्तक्रियाचारा उभयभ्रष्टता गताः ॥ २८ ॥  
  
ज्ञानावलेपस्तत्त्वज्ञोऽहं मम किं निषिद्धाचरणं करिष्यतीति गर्वतः ॥ २८ ॥  
  
इत्थमस्मिञ्जनानीके जन्मसन्तरणार्थिनः ।  
बहवः संस्थिता राम बहुधा बहुदृष्टयः ॥ २९ ॥  
  
जनानीके जनसमूहे ॥ २९ ॥  
  
संसारोत्तरणे तत्र न हेतुर्वनवासिता ।  
नापि स्वदेशवासित्वं न च कष्टतपःक्रियाः ॥ ३० ॥  
  
तर्हि किं तत्कृता वनवासादयोपि संसारोत्तरणहेतवो नेत्याह - संसारेति ॥ ३० ॥  
  
न क्रियायाः परित्यागो न क्रियायाः समाश्रयः ।  
नाचारेषु समारम्भविचित्रफलपालयः ॥ ३१ ॥  
  
आचारेषु सत्कर्माचरणेषु समारभ्यन्त इति समारम्भा अनुनिष्पादिनः   
ख्यातिलाभैश्वर्यवरशापसामर्थ्यादिरूपा विचित्रफलसमूहाः ॥ ३१ ॥  
  
स्वभावः कारणं नाम संसारोत्तरणं प्रति ।  
असंसक्तं मनो यस्य स तीर्णो भवसागरात् ॥ ३२ ॥  
  
स्वभावो यथार्थस्वरूपेणाभिनिष्पत्तिस्तत्त्वज्ञानरूपा कारणं स च मनसा   
आत्यन्तिकसक्तिपरिहारलभ्य इत्याह - असंसक्तमिति ॥ ३२ ॥  
  
शुभाशुभाः क्रिया नित्यं कुर्वन्परिहरन्नपि ।  
पुनरेति न संसारमसंसक्तमना मुनिः ॥ ३३ ॥  
  
अत एव जीवन्मुक्तानां शुभाशुभकर्माचरणेऽप्यसंसक्तिवशादेव तदलेप इत्याह   
- शुभेति ॥ ३३ ॥  
  
शुभाशुभाः क्रिया नित्यमकुर्वन्नपि दुर्मतिः ।  
निमज्जत्येव संसारे परित्यक्तमनाः शठः ॥ ३४ ॥  
  
परित्यक्तं विषयेषु विसृष्टं मनो येन । शठः स्वात्मवञ्चकः ॥ ३४ ॥  
  
मक्षिकेवान्तःसारज्ञा दुःखादुःखप्रदायिनी ।  
न निवारयितुं शक्या न च मारयितुं मतिः ॥ ३५ ॥  
  
तर्हि मन एव विषयेभ्यो निवार्यतां मार्यतां च किं तत्त्वज्ञानेन तत्राह -   
मक्षिकेवेति । अन्तःसारज्ञा आस्वादितविषयरसा मतिर्मधुकुम्भप्रसक्ता मक्षिकेव न   
निवारयितुं मारयितुं वा शक्या ॥ ३५ ॥  
  
काकतालीययोगेन कदाचित्स्वस्य चेतसः ।  
प्रवृत्तिर्जायते सिद्ध्यै स्वयमात्मावलोकने ॥ ३६ ॥  
  
कदाचिद्भाग्यवशात्साधनचतुष्टयप्राप्तौ श्रवणाद्युपायैरात्मावलोकने   
स्वयमेव प्रवृत्तिर्जायते ॥ ३६ ॥  
  
अवलोकनतो लब्ध्वा तत्त्वं नैर्मल्यमागतम् ।  
चेतो भवति निर्द्वन्द्वमसंसक्तमनामयम् ॥ ३७ ॥  
  
तत्र नैमल्यमागतः चित्तमवलोकनतस्तत्त्वं लब्ध्वा निर्द्वन्द्वमत   
एवानासक्तमनामयं च ब्रह्मैव भवति ॥ ३७ ॥  
  
अचित्तत्वं प्रयातेन सत्त्वरूपेण चेतसा ।  
समो भूत्वा सुखं तिष्ठ पराकाशांशरूपभृत् ॥ ३८ ॥  
  
पराकाशरूपो यश्चित्तादिसर्वप्रपञ्चाधिष्ठानांशस्तद्रूपभृत् सन् तिष्ठ ॥ ३८ ॥  
  
अधिगतपरमार्थस्त्यक्तरागादिदोषः सममतिरुदितात्मा त्वं महात्मा   
महात्मन् ।  
रघुतनय विशोकस्तिष्ठ निःशङ्कमेको जननमरणमुक्तं पावनं   
तत्पदं त्वम् ॥ ३९ ॥  
  
हे महात्मन् रघुतनय त्वं अधिगतः परमार्थो येन तथाविधस्त्यक्ता रागादिदोषा   
येन उदित आत्मा यस्य तथाविधः सममतिः सन्नेको विशोको महानात्मा भूत्वा   
निःशङ्कं तिष्ठ । यतो जननमरणमुक्तं पावनं तद्ब्रह्मपदं   
त्वमेवेत्यर्थः ॥ ३९ ॥  
  
प्रकृतिमलविकारोपाधिबोधादिरूपं जगति विमलरूपे नास्ति किञ्चित्क्वचिच्च ।  
स्फुटमकृतकमस्ति ब्रह्म चिद्धाम तच्च स्वयमहमिति मत्वा तिष्ठ   
निःशङ्कमेकः ॥ ४० ॥  
  
किं च विमलब्रह्मरूपे जगति प्रकृतिरूपं मलरूपं विकाररूपमुपाधिरूपं   
तद्बोधरूपं तदिच्छाप्रयत्नहानोपादानभोगादिरूपं च किचिदपि क्वचिच्च नास्ति   
किन्तु अकृतकं चिद्धाम ब्रह्मास्ति । तच्च स्वयं स्वानुभवेनैव अहमिति मत्वा एको   
निःशङ्कस्तिष्ठेत्यर्थः ॥ ४० ॥  
  
अधिकवच्नगम्यं नान्यदस्त्यङ्ग किञ्चित्तव शुभमुपदेश्यं   
ज्ञानसम्बोधनाय ।  
उदितमखिलमाद्यं ज्ञानसारं समग्रं विदितसकलवेद्यो राघव त्वं हि   
जातः ॥ ४१ ॥  
  
अङ्ग हे सुभग तव ज्ञानसम्बोधनाय अन्यदितो व्यतिरिक्तं अधिकवचनगम्यं   
शुभमुपदेश्यं नास्ति । यतस्तव आद्यं ज्ञानसारमखिलमक्षतं समग्रमुदितम्   
। हि यस्मात्त्वं साम्प्रतं विदितसकलवेद्यो जात इत्यर्थः ॥ ४१ ॥  
  
श्रीवाल्मीकिरुवाच ।  
  
इत्युक्त्वा मुनिनायको व्यपगताशेषैषणे राघवे सर्वस्मिंश्च सभाजने   
स्थितवति ध्यानैकतानोपमे ।  
प्राप्ते ब्रह्मपदं धिया धवलया तूष्णीमभूत्षट्पदः कृत्वेवारणितं   
सरोजपटले पातुं प्रवृत्तो रसम् ॥ ४२ ॥  
  
मुनिनायको वसिष्ठः इति एवमन्ते उक्त्वा राघवे धवलया धिया ब्रह्मपदं प्राप्ते   
अत एव व्यपगताशेषैषणे जाते सति तथा सर्वस्मिन्सभाजने च ध्यानैकतानोपमे   
स्थितवति सति तस्यां सभायां स्वयं ब्रह्मरसायनास्वादपरस्तूष्णीमभूत् । यथा   
षट्पदः सरोजपटले आरणितं गुञ्जाध्वनिं कृत्वा रसं मकरन्दं पातुं   
प्रवृत्तः संस्तूष्णीं भवति तद्वदित्यर्थः ॥ ४२ ॥  
  
इत्यार्षे श्रीवासिष्ठमहारामायणे वा० दे० मो० नि० उ० मुक्तपुरुषस्थितिवर्णनं   
नाम नवनवत्यधिकशततमः सर्गः ॥ १९९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
मुक्तपुरुषस्थितिवर्णनं नाम नवनवत्यधिकशततमः सर्गः ॥ १९९ ॥  
  