+++
title = "०६४"

+++
चतुःषष्टितमः सर्गः ६४  
  
श्रीवसिष्ठ उवाच ।  
  
ततस्तत्कुवलोल्लासिमालतीमाल्यलोचना [ततः कुवलयोल्लासि इति पाठः सुवचः   
कुवलयपर्यायः कुवलशब्दोऽप्यस्तीति यथावस्थितोऽपि सङ्गच्छत एव ।] ।  
ललना ललितालोक्य लीलयाऽऽलपिता मया ॥ १ ॥  
  
पृष्टयेह वसिष्ठेन विद्याधर्या हि विस्तरात् ।  
स्वगेहजन्मकर्माद्या निवेदान्ता निरूपिताः ॥  
  
प्रासङ्गिकं प्रश्नं समाधाय श्रीवसिष्ठः प्रस्तुतकथाशेषमाह - तत   
इत्यादिना । कुवलयान्युत्पलानीवोल्लासिनी कटाक्षमालाभिर्मालतीमाल्यानीव प्रसरती   
लोचने यस्याः सा ललना मया आलोक्य लीलया कौतुकेन आलपिता सम्भाषिता । पृष्टेति   
यावत् ॥ १ ॥  
  
क त्वं कमलगर्भाभे किमर्थं मामुपागता ।  
कस्यासि किं प्रार्थयसे क्व गतासि किमास्पदा ॥ २ ॥  
  
कस्यासि दुहिता भार्या वेति शेषः । किमास्पदमावासस्थलं यस्याः ॥ २ ॥  
  
विद्याधर्युवाच ।  
  
मुने शृणु यथावत्त्वमात्मोदन्तं वदाम्यहम् ।  
प्रष्टुमर्हसि विस्रब्धमार्तां करुणयार्थिनीम् ॥ ३ ॥  
  
आत्मनः स्वस्या उदन्तं वृत्तान्तम् । एकान्ते विस्रब्धं   
परदारसम्भाषणमयुक्तमिति शङ्कां वारयति - प्रष्टुमिति । आर्तां   
आर्तिप्रशमनोपायार्थिनीं मां करुणया विस्रब्धं प्रष्टुमर्हसीत्यन्वयः । तथा च   
सतामार्ताश्वासनमुचितमेवेति भावः ॥ ३ ॥  
  
परमाकाशकोशस्य कस्मिंश्चित्कोणकोटरे ।  
युष्माकं संस्थितं किञ्चिदिदं तावज्जगद्गृहम् ॥ ४ ॥  
  
तत्र प्रथमं स्वास्पदं वक्तुमुपक्रमते - परमाकाशेत्यादिना । कस्मिंश्चिदिति   
। पादोऽस्य सर्वा भूतानि इत्यादिश्रुतेरिति भावः ॥ ४ ॥  
  
पातालभूतलस्वर्गा इहापवरकास्त्रयः ।  
कल्पनैका कुमार्यत्र कृता धातृत्वमायया ॥ ५ ॥  
  
इहास्मिन्युष्मज्जगद्गृहे अपवरका अन्तर्गृहप्रकोष्ठाः । अत्र एष्वपवरकेषु   
धातृत्वं हिरण्यगर्भता तदाकारया मायया सर्गवैचित्र्यकल्पनाख्या एकैव   
कुमारी गृहस्वामिनी क्रीडार्थ कृतेत्यर्थः ॥ ५ ॥  
  
तत्र द्वीपैः समुद्रैश्च वलितं वलयैरिव ।  
पाटलोत्थं जगल्लक्ष्म्याः प्रकोष्ठमिव भूतलम् ॥ ६ ॥  
  
यतो द्वीपैः समुद्रैश्च वलयैरिव बलितमत एव तद्वर्णैः पाटलं सदुत्थमुन्नतं   
जगल्लक्ष्म्याः प्रकोष्ठं करमूलमिव स्थितमित्यर्थः ॥ ६ ॥  
  
अन्ते द्वीपसमुद्राणां सर्वदिक्कमवस्थिता ।  
योजनानां सहस्राणि दश हेममयी मही ॥ ७ ॥  
  
सप्तानां द्वीपानां समुद्राणां चान्ते सर्वदिक्कं परित इति यावत् । योजनानां दश   
सहस्राणि परिणाहतो दैर्घ्येण ॥ ७ ॥  
  
स्वयम्प्रकाशसङ्कल्पफलदाम्बरनिर्मला ।  
चिन्तामणिमयी स्वच्छा स्वच्छायाजितविष्टपा ॥ ८ ॥  
  
तां महीं वर्णयति - स्वयमित्यादिना । स्वयमेव रात्रावपि प्रकाशते इति   
स्वयम्प्रकाशा । सङ्कल्पानां सर्वकामानां फलदा । अम्बरमिव निर्मला ।   
चिन्तामणिप्रचुरा । स्वच्छा नीरजस्का । स्वकान्त्या जिता विष्टपाः स्वर्गादिलोका यया ॥ ८ ॥  
  
साप्सरोमरसिद्धानां लीलाविहरणावनिः ।  
सङ्कल्पमात्रसम्पन्नसर्वसम्भोगसुन्दरी ॥ ९ ॥  
  
साप्सरसाममराणां सिद्धानां च लीलाविहरणोचिता अवनिः । सेति पृथक्पदं वा ॥ ९   
॥  
  
अन्ते तस्या भुवः शैलो लोकालोकोऽस्ति विश्रुतः ।  
भूपीठस्य प्रकोष्ठस्य वलयावलनां दधत् ॥ १० ॥  
  
अन्ते बहिः प्रान्ते भूपीठलक्षणस्य जगल्लक्ष्मीप्रकोष्ठस्य वलयवदावलनां   
परितः स्थितिम् ॥ १० ॥  
  
क्वचिन्नित्यं तमोव्याप्तो मूढबुद्धेरिवाशयः ।  
क्वचिन्नित्यं प्रकाशात्मा मनः सत्त्ववतामिव ॥ ११ ॥  
  
तं शैलं वर्णयति - क्वचिदित्यादिना ॥ ११ ॥  
  
क्वचिदाह्लादजनकः साधूनामिव सङ्गमः ।  
क्वचिदुद्वेगजनको मूर्खैरिव समागमः ॥ १२ ॥  
  
क्वचित्प्रकटसर्वार्थो मनो मतिमतामिव ।  
क्वचिदत्यन्तगहनो मूर्खश्रोत्रियचित्तवत् ॥ १३ ॥  
  
क्वचिदप्राप्तसोमांशुः क्वचिदप्राप्तसूर्यभाः ।  
क्वचिल्लोकमयस्तेन क्वचिदाशून्यदिक्तटः ॥ १४ ॥  
  
लोकमयो जनप्रचुरः । क्वचित्तु बहिर्भागे तेन लोकेनाशून्यानि दिक्तटानि यस्य ॥ १४ ॥  
  
क्वचिद्देवपुरव्याप्तः क्वचिद्दैत्यपुरान्वितः ।  
क्वचित्पातालगहनः क्वचिच्छृङ्गोर्ध्वकन्धरः ॥ १५ ॥  
  
पातालमिव गहनो दुष्प्रवेशः ॥ १५ ॥  
  
क्वचिच्छ्वभ्रभ्रमद्गृध्रः क्वचित्सानुमनोहरः ।  
क्वचिच्छृङ्गशिखाक्रान्तवैरिञ्चनगरान्तरः ॥ १६ ॥  
  
शृङ्गशिखाक्रान्तवैरिञ्चनगरान्तर इत्यौन्नत्यातिशयोक्तिः ॥ १६ ॥  
  
क्वचिच्छून्यमहारण्यवहत्कल्पान्तमारुतः ।  
क्वचित्पुष्पवनोद्यानगायद्विद्याधरीगणः ॥ १७ ॥  
  
क्वचित्पातालगम्भीरगुहाकुम्भाण्डभीषणः ।  
क्वचिन्नन्दनसोदर्यमुन्याश्रममनोरमः ॥ १८ ॥  
  
पातालगम्भीरासु गुहासु कुम्भाण्डैः पिशाचभेदैर्भीषणः ॥ १८ ॥  
  
क्वचिदक्षयमत्ताभ्रः क्वचिद्दुर्लभवारिदः ।  
क्वचिद्गर्भगुहाश्वभ्रगहनोपान्तमण्डलः ॥ १९ ॥  
  
अक्षयाणि सदा स्थितानि मत्तानीव गर्जनपराण्यभ्राणि यस्मिन् ॥ १९ ॥  
  
क्वचित्क्षुब्धजनाक्षेपसमुत्सादितभूतभूः ।  
क्वचिद्वास्तव्यजनतासौजन्यजितविष्टपः ॥ २० ॥  
  
जनपदक्षोभेण क्षुब्धानां सञ्चलितानां जनानामाक्षेपैः   
खड्गकुठारादिप्रहारैः समुत्सादिता भूतभुवो रक्षःपिशाचादिनिवासा यस्मिन् ।   
वास्तव्यजनसमूहानां सौजन्येन जितत्रिविष्टपः ॥ २० ॥  
  
क्वचिन्नित्यन्न् वहद्ग्राताजातस्थावरजङ्गमः ।  
क्वचित्सर्वक्षयोन्मुक्तस्थिरस्थावरजङ्गमः ॥ २१ ॥  
  
नित्यमभीक्ष्णं वहद्भिर्वातैरेव आजाता उद्भूता अजाता वा स्थावरजङ्गमा यत्र ।   
विषशस्त्राग्निरोगादिनिमित्तभेदजैः सर्वैः क्षयैरुन्मुक्ता अत एव चिरं स्थिराः   
स्थावरजङ्गमा यत्र ॥ २१ ॥   
  
क्वचिन्महामरुमरुन्मुक्तभाङ्कारभीषणः ।  
क्वचित्कणत्कमलिनीमत्तसारसभूषणः ॥ २२ ॥  
  
क्वचित्सलिलकल्लोलजलदोल्लासघर्घरः ।  
क्वचिन्मत्ताप्सरोदोलाविलासजनितस्मरः ॥ २३ ॥  
  
क्वचित्पिशाचकुम्भाण्डवेष्टिताचेष्टदिक्तटः ।  
क्वचिद्विद्याधरीसिद्धनृत्यगीतसरित्तटः ॥ २४ ॥  
  
पिशाचैः कुम्भाण्डैश्च वेष्टितानि अत एव आचेष्टानीव दिक्तटानि यस्य ॥ २४ ॥  
  
क्वचिदुद्वर्षदम्भोदसरिद्बाहुलुठत्तटः ।  
क्वचित्सततगानीतनीतनानाभ्रसत्पटः ॥ २५ ॥  
  
उद्वर्षतामम्भोदानां सरिल्लक्षणैर्बाहुभिर्लुठत्तटो विशीर्यमाणवप्रः ॥ २५ ॥  
  
क्वचित्कमलिनीकोशवक्त्रस्थाध्यानमण्डलः ।  
क्वचित्स्वर्गाङ्गनासिद्धसुन्दरीदन्तमण्डनः ॥ २६ ॥  
  
कमलिन्याः कोशलक्षणवक्रस्थैर्भ्रमरनेत्रैरारब्धध्यानं   
अर्थात्सरोजिनीमण्डलं यत्र । स्वर्गाङ्गनानामप्सरसां सिद्धसुन्दरीणां च   
दन्तास्ताम्बूलैर्मण्डयतीति तथोक्तः । नागवल्लीवनभूषित इति यावत् ॥ २६ ॥  
  
क्वचित्तपद्दिनकरजनताचारसुन्दरः ।  
क्वचिन्नैशतमोगेहनृत्यन्मत्तनिशाचरः ॥ २७ ॥  
  
क्वचिदुत्पतदुत्पाततय नश्यज्जनावनिः ।  
क्वचित्सौराज्यसम्पत्त्या प्रोद्भवत्पुरमण्डलः ॥ २८ ॥  
  
क्वचिदत्यन्तनिःशून्यः क्वचिज्जनपदावृतः ।  
क्वचिच्छ्वभ्रान्तगम्भीरः क्वचित्पातालभीषणः ॥ २९ ॥  
  
निःशून्यः शून्य एव । जलपूर्णैः श्वभ्रान्तैर्गम्भीरः शुष्कैस्तु पातालभीषणः   
॥ २९ ॥  
  
क्वचिद्बृहत्कल्पतरुः क्वचिन्निर्जलजङ्गमः ।  
क्वचिन्महाकरिकुलः क्वचिन्मत्तहरिव्रजः ॥ ३० ॥  
  
मत्ता हरिव्रजाः सिंहवानरादिसमूहा यस्मिन् ॥ ३० ॥  
  
क्वचिन्निर्भूतमुद्यातः क्वचिदुन्मत्तराक्षसः ।  
क्वचित्करञ्जगहनः क्वचित्तालमहावनः ॥ ३१ ॥  
  
निर्भूतं प्राणिनिकायशून्यं यथा स्यात्तथा उद्यातः । वृथोन्नत इति यावत् ॥ ३१ ॥  
  
क्वचिद्व्योमोपमसराः क्वचिद्दीर्घमरुस्थलः ।  
क्वचिन्नित्यभ्रमत्पांशुः क्वचित्सर्वर्तुकाननः ॥ ३२ ॥  
  
नैर्मल्यविस्तारादिभिर्व्योमोपमानि सरांसि यस्मिन् । सर्वे ऋतवो यत्र तथाविधानि   
काननानि यस्मिन् ॥ ३२ ॥  
  
शिखरेषु शिलास्तस्य सामान्याचलसन्निभाः ।  
सन्ति सुस्थितकल्पाभ्रा रत्नमय्योऽम्बरामलाः ॥ ३३ ॥  
  
तस्य वर्णितरूपस्य लोकालोकशैलस्य शिखरेषु सामान्याचलाः   
सह्यमलयादयस्तत्सन्निभा रत्नमय्यः शिलाः सन्ति ॥ ३३ ॥  
  
क्षीरोदकार्कगौरीणां वनस्कन्धौकसामिव ।  
विश्राम्यन्त्यनिशं यासु हरयो हरियोनयः ॥ ३४ ॥  
  
क्षीरमिवोदकमिवार्क इव च गौरीणामवदातानां यासां शिलानां पृष्ठेषु वने   
स्कन्धौकसां महातरूणां स्कन्धेष्विव अन्येषां हरीणां योनयः कारणभूताः   
सपुत्रपौत्रा इति यावत् । हरयः सिंहवानरादयो विश्राम्यन्ति ॥ ३४ ॥  
  
तासामुत्तरदिग्भागे पूर्वशृङ्गशिलोदरे ।  
निवसाम्यहमक्षीणवज्रसारसमत्वचि ॥ ३५ ॥  
  
तासां शिलानां मध्ये तस्य गिरेरुत्तरदिग्भागे पूर्वदिक्स्थस्य शृङ्गस्य या शिला   
तदुदरे अहं निवसामीति किमास्पदा इति प्रश्नस्योत्तरम् ॥ ३५ ॥  
  
विधिना तत्र बद्धास्मि वसाम्युपलयन्त्रके ।  
अत्रासङ्ख्या मुने याता मन्ये युगगणा मम ॥ ३६ ॥  
  
न केवलमहं बद्धा यावद्भर्तापि तत्र मे ।  
बद्धः सायन्तने पद्मकुड्मले षट्पदो यथा ॥ ३७ ॥  
  
कस्यासीत्यादिप्रश्नानामुत्तरं वक्तुमारभते - न केवलमित्यादिना ॥ ३७ ॥  
  
तेन सार्धं मया भर्त्रा शिलाकोटरसङ्कटे ।  
अनुभूताश्चिरं कालमत्र वर्षगणा गताः ॥ ३८ ॥  
  
अद्याप्यात्मैकदोषेण न हि मोक्षं लभावहे ।  
चिरं तत्रैव तिष्ठावस्तथैवाबद्धभावनौ ॥ ३९ ॥  
  
एको दोषः कामस्तेन । आबद्धा भावना ममता याभ्यां तौ ॥ ३९ ॥  
  
पाषाणसङ्कटे तस्मिन्बद्धावावां न केवलम् ।  
बद्धो यावदशेषेण परिवारोऽपि तत्र नौ ॥ ४० ॥  
  
परिवारः पुत्रपौत्रभृत्यादिः परिजनः । नौ आवयोः ॥ ४० ॥  
  
पुराणपुरुषो बद्धो द्विजस्तत्रास्ति मे पतिः ।  
एकस्थानान्न चलति जीवन्युगशतान्यसौ ॥ ४१ ॥  
  
असौ मे पतिर्युगशतानि जीवन्नपि एकस्थानात्स्वासनान्न चलति नोत्तिष्ठति ॥ ४१ ॥  
  
आबाल्याद्ब्रह्मचारी च श्रोत्रियः पाठकोऽलसः ।  
एकान्त एकए एवास्तेऽजिह्मवृत्तिरचापलः ॥ ४२ ॥  
  
श्रित्रियः स्वाध्यायशीलः । अत एवान्येषां पाठकोऽपि । अजिह्मवृत्तिः ऋजुः । अचापलः   
इन्द्रियचापलशून्यः ॥ ४२ ॥  
  
अहं व्यसनिनी भार्या तस्य वेदविदां वर ।  
न निमेषं समर्थास्मि तं विना देहधारणे ॥ ४३ ॥  
  
स्वयं तु न तथेत्याह - अहमिति ॥ ४३ ॥  
  
शृणु तेन कथं ब्रह्मन्भार्याहं समुपार्जिता ।  
कथं वृद्धिमयं यातः स्नेहोऽस्माकमकृत्रिमः ॥ ४४ ॥  
  
अस्माकं आवयोः । अस्मदो द्वयोश्च इति बहुवचनम् ॥ ४४ ॥  
  
तेन जातेन मद्भर्त्रा बालेनैव सता पुरा ।  
किञ्चिज्ज्ञेन सतैकेन तिष्ठतात्मालयेऽमले ॥ ४५ ॥  
  
स्वजन्मप्रकारमाह - तेनेति ॥ ४५ ॥  
  
श्रोत्रियत्वानुरूपेण जाया मे जन्मशालिनी ।  
कुतः सम्भवतीत्येव निर्णीय चिरचिन्तया ॥ ४६ ॥  
  
स्वयमेवानवद्याङ्गी तेन तामरसेक्षण ।  
उत्पादितास्मि नाथेन ज्योत्स्नेव शशिनाऽमला ॥ ४७ ॥  
  
मनसा मानसीभार्या मन्दरोत्तमसुन्दरी ।  
ततो वृद्धिं प्रयातास्मि वसन्त इव मञ्जरी ॥ ४८ ॥  
  
सहजाम्बरसञ्छन्ना भूतानां चित्तहारिणी ।  
पूर्णेन्दुबिम्बवदना द्यौरिवामलतारका ॥ ४९ ॥  
  
स्वां वर्णयति - सहजेत्यादिना ॥ ४९ ॥  
  
कोरकोच्चस्तनभरा समग्ररसशालिनी ।  
लतावरवनेनेव करपल्लवशालिनी ॥ ५० ॥  
  
रस्यन्त इति रसा गुणास्तैः शालिनी ॥ ५० ॥  
  
सर्वस्य जन्तुजातस्य नित्यं हृदयहारिणी ।  
हरिणीतारनयना मदनोन्माददायिनी ॥ ५१ ॥  
  
हरिण्या इव तारे दीर्घे नयने यस्याः ॥ ५१ ॥  
  
लीलाविलासैकरता हेलावलितलोचना ।  
गेयवाद्यप्रिया नित्यं न च तृप्तानुरागिणी ॥ ५२ ॥  
  
व्यसनिनीति यदुक्तं तद्विवृणोति - लीलेत्यादिना । न च तृप्ता भोगेष्वित्यर्थः ॥ ५२ ॥  
  
सौभाग्यभोगपरमा लक्ष्म्यलक्ष्म्योः प्रिया सखी ।  
अनन्या मोहजालानामखिन्ना सम्पदापदोः ॥ ५३ ॥  
  
समदर्शिभर्तृमनःकल्पनामयत्वाल्लक्ष्म्यलक्ष्म्योः प्रियासखीव समदर्शिनी ।   
अत एव मोहजालानामभिन्नापि सम्पदापदोरखिन्ना ॥ ५३ ॥  
  
न केवलमहं गेहं धारयामि द्विजन्मनः ।  
यावत्त्रैलोक्यसदनमिदमङ्ग बिभर्म्यहम् ॥ ५४ ॥  
  
भर्तृमनोमयत्वादेव तत्कल्पितत्रैलोक्यधारणमपि मदधीनमेवेत्याह - न   
केवलमिति ॥ ५४ ॥  
  
अहं कुलकरी भार्या कलत्रभरणक्षमा ।  
त्रैलोक्यगृहसम्भारधारणैकभरोद्वहा ॥ ५५ ॥  
  
कुलकरी पुत्रपौत्रपरम्पराप्रसवयोग्या । कलत्रं पोष्यवर्गस्तद्भरणक्षमा ॥ ५५ ॥  
  
अथाहं तरुणी जाता समुद्भिन्नोन्नतस्तनी ।  
लतोल्ललद्गुलुच्छेव विलासरसशालिनी ॥ ५६ ॥  
  
उल्ललद्गुलुच्छा उल्लसत्फलपुष्पगुच्छा लतेव ॥ ५६ ॥  
  
पतिर्मां दीर्घसूत्रत्वाच्छ्रोत्रियत्वात्तपोरतः ।  
कयाप्यपेक्षयाद्यापि न विवाहितवानिमाम् ॥ ५७ ॥  
  
इमामेवङ्गुणलक्षणामपि मां पतिः सः ब्राह्मणो   
दीर्घसूत्रत्वादशीघ्रकारितास्वभावात् कयापि वक्ष्यमाणया मोक्षापेक्षया न   
विवाहितवान् ॥ ५७ ॥  
  
तेन यौवनसम्पन्नविलासरसशालिनी ।  
तं विना व्यसनेनाहं दह्येऽग्नाविव पद्मिनी ॥ ५८ ॥  
  
अविवाहे त्वं कथं तस्य भार्या तत्राह -म् तेनेति । तेन सह यौवनेन सम्पन्नो यो   
भोगविलासविषयो रस इच्छा तच्छालिनी । अहं स्वमनोरथेनैव तं भर्तारं   
वृतवतीत्यर्थः ॥ ५८ ॥  
  
शीतानिलविलोलासु नलिनीषु निरन्तरम् ।  
अङ्गदाहमवाप्नोति पूताङ्गारस्थलीष्विव ॥ ५९ ॥  
  
पूतानां भस्ममार्जनेन सन्धुक्षितानामङ्गाराणां स्थलीष्विव ॥ ५९ ॥  
  
उद्यानावनयः सर्वाः पूर्णाः कुसुमवर्षणैः ।  
सम्पन्नास्तप्तसिकताः शून्या मे मरुभूमयः ॥ ६० ॥  
  
तप्ताः सिकता यासु तथाविधा मरुभूमयः सम्पन्नाः ॥ ६० ॥  
  
जलकल्लोलकह्लारकमलोत्करकोमलाः ।  
सरस्यः सारसारावसरसा मम नीरसाः ॥ ६१ ॥  
  
कह्लाराणां पद्मभेदानां कमलानां चोत्करैः कोमलाः सुखस्पर्शाः ॥ ६१ ॥  
  
अहं पुष्करमन्दारकुमुदोत्करमालिता ।  
भृशं दाहमवाप्नोमि कण्टकेष्विव दोलिता ॥ ६२ ॥  
  
दाहशान्तये पुष्करादिकुसुमोत्करैः सखीभिर्दोलाशय्यादिरचनेन मालिता दोलिता   
विलुठितेव ॥ ६२ ॥  
  
कुमुदोत्पलकह्लारकदलीतल्पपालयः ।  
मदङ्गसङ्गमाद्ग्रीष्ममर्मरा यान्ति भस्मताम् ॥ ६३ ॥  
  
अङ्गसङ्गमान्निमित्ताद्ग्रीष्मेण तापोष्मणा शुष्काः प्रथमं मर्मरा भूत्वा   
ततो भस्मतां यान्ति ॥ ६३ ॥  
  
यत्कान्तमुचितं स्वादु विचित्रं चित्तहारि च ।  
तदालोक्य भवाम्यन्तर्बाष्पपूर्णायतेक्षणा ॥ ६४ ॥  
  
व्यसनानलसन्तप्ताः पतन्तो बाष्पबिन्दवः ।  
छमच्छमिति मज्जन्ति कमलोत्पलपङ्क्तिषु ॥ ६५ ॥  
  
छमच्छमीति प्रदीपनिपतत्सार्चिःस्नेहबिन्दुनिपातशब्दसादृश्यद्योतनार्थम##-  
अव्यक्तानुकरणस्यात इतौ इति उत्तरदलाच्छब्दस्य पररूपम् । नाम्नेडितस्यान्त्यस्य तु   
वा इति निषेधस्तु छान्दसत्वान्नेति बोध्यम् । मज्जन्ति अन्तःप्रविशन्ति स्वोष्मणा   
कमलोत्पलानि झटिति शोषयन्तः स्वयमपि शुष्यन्तीति यावत् ॥ ६५ ॥  
  
कदलीकन्दलीस्कन्धदोलान्दोलनलीलया ।  
लालितोद्यानखण्डेषु मुखमाच्छाद्य रोदिमि ॥ ६६ ॥  
  
उद्यानखण्डेषु सखीभिः कदलीकन्दलीस्कन्धकल्पितपल्लवदोलासु आन्दोलनलीलया लालिता   
सती ताभ्यः स्वदुःखं वक्तुमशक्ता लज्जया मुखमाच्छाद्य रोदिमि ॥ ६६ ॥  
  
तुषारनिकराकीर्णं कदलीदलमण्डपम् ।  
पश्याम्यूष्माणमुज्झन्तं खदिराङ्गारभीषणम् ॥ ६७ ॥  
  
नलिनीनालदोलासु सारसीं सारसाश्रिताम् ।  
दीनानना विलोक्यान्तर्निन्दामि निजयौवनम् ॥ ६८ ॥  
  
सारसेन भर्त्रा आश्रितां सङ्गताम् ॥ ६८ ॥  
  
रम्ये रोदिमि मध्यस्थे पदार्थे यामि सौम्यताम् ।  
हृष्याम्यशोभने दीना न जाने किमहं स्थिता ॥ ६९ ॥  
  
अशोभने मूर्च्छाजडीभावादौ हृष्यामि यतस्तदानीमहं किं स्थितेति न जाने ।   
तथा चाहन्ताविलये तद्गतदुःखस्याननुभवाद्विश्राम्यामीत्यर्थः ॥ ६९ ॥  
  
दृष्टानि कुन्दमन्दारकुमुदानि हिमानि च ।  
मया कामाग्निदग्धानां भस्मानीव दिशं प्रति ॥ ७० ॥  
  
दिशं प्रति प्रतिदिशम् । असमासे अद्विर्वचनं छान्दसम् ॥ ७० ॥  
  
आनीलपल्लवमृणाललतोत्पलानां कह्लारकुन्दकदलीदलमालतीनाम् ।  
शय्या ममाङ्गचलनेन विशोषयन्त्या व्यर्थं गतानि नवयौवनवासराणि ॥ ७१   
॥  
  
आनीलानां तमालादिपल्लवानां मृणाललतानां उत्पलानां च तथा कह्लारादीनां   
च शय्याः अङ्गचलनेन देहसंयोगेन विशोषयन्त्या मम नवयौवनवासराणि   
व्यर्थं गतानि ॥ ७१ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे उ० पा०   
विद्याधरीव्यसनवर्णनं नाम चतुःषष्टितमः सर्गः ॥ ६४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
विद्याधरीव्यसनवर्णनं नाम चतुःषष्टितमः सर्गः ॥ ६४ ॥  
  