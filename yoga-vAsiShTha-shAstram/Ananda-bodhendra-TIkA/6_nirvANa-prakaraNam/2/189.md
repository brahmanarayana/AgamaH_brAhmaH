+++
title = "१८९"

+++
एकोननवत्यधिकशततमः सर्गः १८९  
  
श्रीवसिष्ठ उवाच ।  
  
आतिवाहिकदेहोऽसौ तस्याद्यस्य प्रजापतेः ।  
काकतालीयवच्चित्त्वाद्यद्यथेत्यादि चेतति ॥ १ ॥  
  
आतिवाहिकदेहात्मप्रजापतिमनोरथे ।  
आधिभौतिकताभ्रान्तिर्जगत्यत्रोपवर्ण्यते ॥   
  
कश्चिद्ब्रह्मेति कथितः स्मृतः कश्चिद्विराडिति इत्यादिप्रपञ्चितप्रकारेण यद्यद्यथा   
चेतति तत्तत्तथा स्थितिमायातीति परेणान्वयः ॥ १ ॥  
  
तत्तथा स्थितिमायाति चिरं संवित्स्वभावतः ।  
बत विश्वमिदं भातमत्रासत्ये कुतः स्मयः ॥ २ ॥  
  
संवित् सत्यसङ्कल्पसंवित् तत्स्वभावत इदं विश्वं भातम् । बतेति खेदे ॥ २ ॥  
  
द्रष्टाऽसत्यमसत्यं दृगसत्यं दर्शनं ततम् ।  
सत्यमेवाथवा सर्वं ब्रह्मैवात्मतया तया ॥ ३ ॥  
  
अतो भ्रान्तिमात्रत्वाद्द्रष्ट्रादित्रिपुटी असत्या दृश्यत इति दृक् दृश्यम् । दर्शनं   
वृत्तिः ॥ ३ ॥  
  
श्रीराम उवाच ।  
  
इत्यातिवाहिकालोकः स तस्याद्यप्रजापतेः ।  
कठिनत्वं कथं यातः कथं स्वप्नस्य सत्यता ॥ ४ ॥  
  
इति अनया रीत्या आतिवाहिक आलोकनमालोको भ्रान्तिदर्शनमात्रं चेत्स कठिनत्वं   
शिलादिभावम् । सत्यता पारलौकिकफलाद्यर्थक्रियासमर्थता ॥ ४ ॥  
  
श्रीवसिष्ठ उवाच ।  
  
आतिवाहिक आलोकः स्वत एवानुभूयते ।  
सदानवरतं तेन स एवाभाति पुष्टवत् ॥ ५ ॥  
  
सदा नैरन्तर्येण । तथा चिराभ्यासात्पुष्टवत् घनीभूत इवाभाति ॥ ५ ॥  
  
यथा स्वप्नस्य पुष्टत्वं चिरानुभवनोचितम् ।  
अतिसत्यमिवाभाति स्वातिवाहिकता तथा ॥ ६ ॥  
  
यथा हरिश्चन्द्रादेः स्वप्नस्य चिरानुभवनोचितं पुष्टत्वं तथेत्यर्थः ॥ ६ ॥  
  
आतिवाहिकदेहस्य चिरस्वानुभवोदये ।  
आधिभौतिकताबुद्धिरुदेति मृगवारिवत् ॥ ७ ॥  
  
जगत्स्वप्नभ्रमाभासं मृगतृष्णाम्बुवत्स्थितम् ।  
असदेवेदमाभाति सत्यप्रत्ययकार्यपि ॥ ८ ॥  
  
आतिवाहिकरूपाणामाधिभौतिकता स्वयम् ।  
असती सत्यवद्दूरमर्वाग्दर्शिभिरर्थिता ॥ ९ ॥  
  
अर्वाग्दर्शिभिरविवेकिभिः । अर्थिता आसक्त्या स्वीकृता ॥ ९ ॥  
  
अयं सोहमिदं तन्म इमा गिरिनभोदिशः ।  
इति मिथ्याभ्रमो भाति भास्वरस्वप्नशैलवत् ॥ १० ॥  
  
आतिवाहिकदेहोऽसौ स्रष्टुराद्यस्य भावितः ।  
आधिभौतिकतां चैतत्पिण्डाकारं प्रपश्यति ॥ ११ ॥  
  
एतत् पृथिवीशरीरादिरूपे पिण्डाकारम् ॥ ११ ॥  
  
चिन्नभश्चेतनं त्यक्त्वा ब्रह्माहमिति पश्यति ।  
अयं देहोऽयमाधार इति बध्नाति भावनाम् ॥ १२ ॥  
  
ब्रह्माहमिति यथार्थचेतनं त्यक्त्वा अयं देहो मनुष्यादिरहं अयं   
पृथ्व्यादिर्ममाधार इति पश्यति तत्र च भावनामास्थां वध्नानि ॥ १२ ॥  
  
असत्ये सत्यबुद्ध्यैव बद्धो भवति भावनात् ।  
बहुशो भावयत्यन्तर्नानात्वमनुधावति ॥ १३ ॥  
  
अनुधावति अनुसरसि ॥ १३ ॥  
  
शब्दान्करोति सङ्केतं सञ्ज्ञाश्च स्पन्दनानि च ।  
ओमित्युक्ते ततो वेदाञ्छब्दराशीन्प्रगायति ॥ १४ ॥  
  
प्रथमं वैदिकलौकिकशब्दान्करोति सृजति । तेषां च तत्तदुपाधिमति अर्थे सङ्केतं   
करोति सङ्केतेन सञ्ज्ञाः करोति । शब्दकरणप्रकारमाह - ओमित्युक्ते इति ॥ १४ ॥  
  
तैरेव कल्पयत्याशु व्यवहारमितस्ततः ।  
मनो ह्यसौ कल्पयति यच्चेतति तदेव हि ॥ १५ ॥  
  
यो हि यन्मय एवासौ स न पश्यति तत्कथम् ।  
असत्यैव जगद्भ्रान्तिरेवं प्रौढिमुपागता ॥ १६ ॥  
  
यन्मयो यदासक्तः । स्त्रीमयो जाल्म इतिवत् ॥ १६ ॥  
  
आब्रह्मणो मुधा भाति चिरस्वप्नेन्द्रजालवत् ।  
इत्यातिवाहिकस्येयमाधिभौतिकतोचिता ॥ १७ ॥  
  
आब्रह्मण आमशकात् इत्यनया रीत्या आधिभौतिकता काठिन्यादिस्वभावता उचितैव   
नानुचिता ॥ १७ ॥  
  
आधिभौतिकता नास्ति काचित्किञ्चिदपि क्वचित् ।  
आतिवाहिकतैवैनामभ्यासाद्याति भावनाम् ॥ १८ ॥  
  
एतामाधिभौतिकभावनाम् ॥ १८ ॥  
  
मूलादेवैवमायातो मिथ्यानुभवनात्मकः ।  
मोहो ब्रह्मण एवायमित्यस्त्येष महात्मनाम् ॥ १९ ॥  
  
मूलभूताद्ब्रह्मणः स्रष्टुः सकाशादेव एवंरूपो मोहोऽयमायात इति हेतोरेष   
जगद्दर्शनरूपो भ्रमो महात्मनां तत्त्वविदामपि यावत्प्रारब्धक्षयमस्तीत्यर्थः   
॥ १९ ॥  
  
एवमित्थं दशा राम पिण्डबन्धः क्व विद्यते ।  
भ्रान्तिरेवेदमखिलं ब्रह्मैवाभातमेव वा ॥ २० ॥  
  
चिदेकरसस्य ब्रह्मण एवंरूपा इत्थं दुर्दशा क्व विद्यते किन्त्विदमखिलं   
संसारदुर्दशादिभ्रान्तिरेव । अथवा ब्रह्मैव   
कौतुकवशाज्जगज्जीवाद्याकारेणाभातम् । न हि स्वाकारः स्वस्य दुर्दशेत्यर्थः । अन्ते   
बन्धमोक्षविभागनिष्कर्षप्रदर्शनं चैतत् ॥ २० ॥  
  
न शाश्वतादन्यदिहास्ति कारणान्न कारणं तत्खलु कार्यतां विना ।  
न कार्यताकारणतादिसम्भवोऽस्त्यनामये तत्किमपीदमाततम् ॥ २१ ॥  
  
शाश्वताद्ब्रह्मणोऽन्यत्कारणं जगतो नास्ति । तच्च कार्यतां विना कारणं न ।   
अनामये कूटस्थचिदानन्दाद्वये ब्रह्मणि कार्यताकारणतादिसम्भव एव नास्ति ।   
तत्तस्माद्धेतोरिदं जगदाकारं किमपि भ्रान्तिमात्रमाततं विस्तृतं न वस्तु सदिति   
निष्कर्ष इत्यर्थः ॥ २१ ॥  
  
इत्यार्षे श्रीवासिष्ठमहारामायणे वा० दे० मो० निर्वा० उ० ब्रह्मैकताप्रतिपादनं   
नामैकोननवत्यधिकशततमः सर्गः ॥ १८९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
ब्रह्मैकताप्रतिपादनं नामैकोननवत्यधिकशततमः सर्गः ॥ १८९ ॥  
  
  