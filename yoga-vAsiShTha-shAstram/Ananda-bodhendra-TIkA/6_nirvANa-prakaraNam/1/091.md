+++
title = "०९१"

+++
एकनवतितमः सर्गः ९१  
  
चूडालोवाच ।  
  
इदानीं राजशार्दूल वस्तुसम्प्रतिपत्तये ।  
शृणु विन्ध्येभवृत्तान्तविवृतिं स्मयकारिणीम् ॥ १ ॥  
  
इह विन्ध्येभवृत्तान्तदार्ष्टान्तिकमुदीर्यते ।  
कुम्भेन राज्ञश्चरितं बोधान्तत्यागसिद्धये ॥  
  
वस्तुनस्तत्त्वस्य सम्यक् प्रतिपत्तये बोधाय । स्मयो विस्मयस्तत्कारिणीम् ॥ १ ॥  
  
योऽसौ विन्ध्यवने हस्ती सोऽस्मिन्भूमितले भवान् ।  
यौ वैराग्यविवेकौ तौ द्वौ तस्य दशनौ सितौ ॥ २ ॥  
  
यौ तस्य द्वौ दशनौ तौ वैराग्यविवेकाख्यावित्यन्वयः ॥ २ ॥  
  
यश्चासौ वारणाक्रान्तितत्परो हस्तिपः स्थितः ।  
तदज्ञानं तवाक्रान्तितत्परं तव दुःखदम् ॥ ३ ॥  
  
अतिशक्तोऽप्यशक्तेन दुःखाद्दुःखं भयाद्भयम् ।  
हस्ती हस्तिपकेनेव राजन्मौर्ख्येण नीयसे ॥ ४ ॥  
  
अतिशक्तो बलवानपि त्वमशक्तेन दुर्बलेनापि मौर्ख्येण दुःखाद्दुःखं   
भयाद्भयं नीयसे ॥ ४ ॥  
  
यल्लोहवज्रसारेण वारणः परियन्त्रितः ।  
तदाशापाशजालेन भवानापदमावृतः ॥ ५ ॥  
  
स बद्धो लोहजालेनेत्युक्तिं प्रकटयति-यदिति । परितो यन्त्रितो बद्ध इति यत् । भवान्   
पादावभिव्याप्येत्यापदमावृतः । राज्यपलनकाले तदित्यर्थः ॥ ५ ॥  
  
आशा हि लोहरज्जुभ्यो विषमा विपुला दृढा ।  
कालेन क्षीयते लोहं तृष्णा तु परिवर्धते ॥ ६ ॥  
  
यद्द्वन्द्वं प्रेक्षते वैरी गजमारादलक्षितः ।  
प्रेक्षते त्वां तदज्ञानं क्रीडार्थं बद्धमेककम् ॥ ७ ॥  
  
रिपौ हस्तिपके दूरादपश्यतीत्यनेन सूचितं तद्दर्शनमुदाहरति-यदिति । द्वन्द्वे   
रहस्ये । अज्ञानस्य चेतनत्वमारोप्य वादोऽयम् ॥ ७ ॥  
  
यद्बभञ्ज गजः शत्रोः शृङ्खलाजालबन्धनम् ।  
तत्तत्याज भवान्भोगभूमिं राज्यमकण्टकम् ॥ ८ ॥  
  
दन्तभ्यां यत्नतस्ताभ्यामित्युक्तेस्तात्पर्यमाह-यदिति ॥ ८ ॥  
  
कदाचित्सुकरं शस्त्रशृङ्खलाबन्धभेदनम् ।  
न त्वस्य मनसः साधो भोगाशाविनिवारणम् ॥ ९ ॥  
  
यदिभे पाटयत्युच्चैर्बन्धं हस्तिपकोऽपतत् ।  
त्वयि त्यजति तद्राज्यमज्ञानं पतितं कृतम् ॥ १० ॥  
  
स पतन्पादपद्माभ्यामप्राप्य करिणः शिरः । पपातोर्व्यामिति यदुक्तं   
तदप्यज्ञाने दर्शयति-यदिभे इति । पतितं यथा भवति तथा कृतं त्वया   
पातितमिव जर्जरीकृतमित्यर्थः ॥ १० ॥  
  
यदा विरक्तः पुरुषो भोगाशां त्यक्तुमिच्छति ।  
तदा प्रकम्पतेऽज्ञानं छेद्ये वृक्षे पिशाचवत् ॥ ११ ॥  
  
तदेव स्पष्टयति-यदेति ॥ ११ ॥  
  
यदा विवेकी पुरुषो भोगान्सन्त्यज्य तिष्ठति ।  
तदा पलायतेऽज्ञानं छिन्ने वृक्षे पिशाचवत् ॥ १२ ॥  
  
भोगौघे नूनमुन्मुक्ते पतत्यज्ञानसंस्थितिः ।  
पादपे क्रकचच्छिन्ने कुलायस्तद्गतो यथा ॥ १३ ॥  
  
यदा वनं प्रयातस्त्वं तदाऽज्ञानं क्षतं त्वया ।  
पतितं सन्न निहतं मनस्त्यागमहासिना ॥ १४ ॥  
  
क्षतं शिथिलीभूतमपि मनस्त्यागतत्त्वज्ञानेन निर्मनस्कता तल्लक्षणेन महासिना   
न निहतं तदानीमेव ते चूडालोक्तिश्रवणात्तत्त्वबोधावसरोऽभूदिति भावः ॥ १४ ॥  
  
तेन भूयः समुत्थाय स्मृत्वा परिभवं कृतम् ।  
तपःप्रपञ्चखातेऽस्मिन्गहने त्वं नियोजितः ॥ १५ ॥  
  
तेन त्वदुपेक्षिताज्ञानेन ॥ १५ ॥  
  
तदैवाघातयिष्यस्त्वं यद्यज्ञानं तथागतम् ।  
राज्यत्यागविधौ तत्त्वां नाहनिष्यत्क्षयं गतम् ॥ १६ ॥  
  
राज्यत्यागविधौ तदैव तथागतं पतितमज्ञानं यद्यघातयिष्यस्तत्तदैव क्षयं   
गतं सत्त्वां तपःखातपातेन नाहनिष्यदित्यर्थः ॥ १६ ॥  
  
यत्खातवलयस्तेन वैरिणा हस्तिनः कृतः ।  
तत्तपोदुःखमखिलमज्ञानेन तवार्पितम् ॥ १७ ॥  
  
सखातवलयं चक्रे इत्युक्तेस्तात्पर्यमाह-यदिति ॥ १७ ॥  
  
या तस्य राजराजश्रीर्गजारेर्नृपसत्तम ।  
सा त्ववज्ञाननृपतेश्चिन्ताभ्यन्तरचारिणी ॥ १८ ॥  
  
परया राजसामग्र्या गजलम्पटभूमयेत्यत्रोक्तां राजसामग्रीं स्फुटयति-या   
तस्येति । तस्य गजारेर्हस्तिपकस्य राजप्रयुक्ता श्रीःखातसामग्री सम्पत् या उक्ता सा तु   
अवज्ञानं विचारानादरस्तल्लक्षणस्य हस्तिपकनृपतेः अभ्यन्तरचारिणी   
अन्तरङ्गैश्वर्यभूता । चिन्तैव ह्यविवेकस्य सर्वस्वमिति भावः ॥ १८ ॥  
  
त्वं गजेन्द्रस्त्वयं साधो दीर्घे वनेऽगजोऽपि सन् ।  
अज्ञानवैरिणा तेन निक्षिप्तस्तरसाभितः ॥ १९ ॥  
  
हे साधो त्वमगजोऽपि सन्नयमुक्तविवेकसम्पन्नो गजेन्द्रः अनेनाज्ञानलक्षणेन   
वैरिणा अभितः खाते तरसा निक्षिप्तः ॥ १९ ॥  
  
यत्ख्नातवलयो बाललताभिरवगुण्ठितः ।  
आवृतं तत्तपोदुःखमीषत्सज्जनवृत्तिभिः ॥ २० ॥  
  
उपर्यस्थगयद्बाललतौघेन स तं शठः इत्यस्य तात्पर्यं स्फुटयति-यदिति ।   
सज्जनवृत्तिभिः शान्तिक्षान्त्यादिगुणैः साधुजनसमागमैश्च ईषदावृतम् ॥ २० ॥  
  
इत्यद्यापि तपःखाते दुःखे ह्यस्मिन्सुदारुणे ।  
स्थितोऽसि पातालतले नृप बद्धो यथा बलिः ॥ २१ ॥  
  
इति भूयो दृढं बद्धस्तेन हस्तिपकेन सः । तिष्ठत्यद्यापि दुःखेन भूसद्मनि   
यथा बलिः इत्युपसंहारस्य तात्पर्यं वर्णयन्नुपसंहरति-इत्यद्यापीति ॥ २१ ॥  
  
गजस्त्वमाशा निगडानि वैरी मोहो निखातः पुनरुग्रबन्धः ।  
महीतलं विन्ध्य उदन्त इत्थं त्वदीय उक्तः कुरु यत्करोषि ॥ २२ ॥  
  
उक्तमनुक्तं च पिण्डीकृत्याह-गज इति । त्वं गजः । आशास्तव निगडानि । मोहो   
वरी हस्तिपकः । उग्रे तपसि निर्बन्ध एव निखातः । महीतलं विन्ध्यः । इत्थं तवदीय   
उदन्तो वृत्तान्तो मया हस्तिकाख्यानेनोक्तः । एवं परिज्ञाय तपःखातादुद्गम्य   
तस्य रिपोर्नाशाय यत्करोषि तत्कुरु मा विलम्बस्वेत्यर्थः ॥ २२ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्र० पू० चू०   
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
हस्तिकाख्यानतात्पर्यविवरणं नामैकनवतितमः सर्गः ॥ ९१ ॥  
  