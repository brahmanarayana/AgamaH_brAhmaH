+++
title = "१०३"

+++
त्र्यधिकशततमः सर्गः १०३   
  
श्रीवसिष्ठ उवाच ।  
  
निर्विकल्पसमाधानात्काष्ठकुड्योपमस्थितिः ।  
एवं शिखिध्वजो राजा चूडालामधुना शृणु ॥ १ ॥  
  
चूडालायाः परं गत्वा त्र्यहेण पुनरागमः ।  
यत्नाद्व्युत्थापनं राज्ञस्तत्त्वालापश्च वर्ण्यते ॥   
  
एवमुक्तरीत्या शिखिध्वजो राजा निर्विकल्पसमाधानात् काष्ठकुड्योपमस्थितिरभूदिति   
शेषः । चूडालां तद्वृत्तान्तमिति यावत् ॥ १ ॥  
  
शिखिध्वजं तं भर्तारं कुम्भवेषेण तेन सा ।  
प्रबोध्यान्तर्धिमागत्य ततार तरसा नभः ॥ २ ॥  
  
ततार पुप्लुवे ॥ २ ॥  
  
देवपुत्राकृतिं व्योम्नि जहौ मायाविनिर्मिताम् ।  
विदग्धमुग्धमाकारं स्त्रैणं जग्राह सुन्दरम् ॥ ३ ॥  
  
देवपुत्राकृतिं कुम्भवेषम् । स्त्रैणं स्त्रीशरीररूपमाकारं जग्राह ॥ ३ ॥  
  
नभसा स्वपुरं प्राप विवेशान्तःपुरं क्षणात् ।  
दृश्या बभूव लोकस्य नृपकर्म चकार च ॥ ४ ॥  
  
नृपकर्म राजकार्यं प्रजानुरञ्जनमित्यर्थः ॥ ४ ॥  
  
वासरत्रितयेनाथ पुनरम्बरमेत्य सा ।  
बभूव कुम्भो योगेन शिखिध्वजवनं ययौ ॥ ५ ॥  
  
कुम्भो नारदपुत्रः ॥ ५ ॥  
  
तथा तत्रैव तं भूपमपश्यद्वनभूमिगा ।  
निर्विकल्पसमाधिस्थं समुत्कीर्णमिव द्रुमम् ॥ ६ ॥  
  
समुत्कीर्णं प्रतिमाकारनिर्मितं द्रुमं काष्ठमिव निश्चलम् ॥ ६ ॥  
  
अहो नु खलु भो दिष्ट्या विश्रान्तोऽयमिहात्मनि ।  
स्थितः स्वस्थः समः शान्त इत्युवाच पुनः पुनः ॥ ७ ॥  
  
अयं राजा ॥ ७ ॥  
  
तदेनं तावदेतस्माद्बोधयामि परात्पदात् ।  
इदानीमेव किं देहत्यागमेष करोति वै ॥ ८ ॥  
  
इदानीं प्रारब्धकर्मशेषकाले देहत्यागं किं किमर्थं करोति न करोत्वित्याशयः ॥   
८ ॥  
  
किञ्चित्कालं स्फुरत्वेष राज्येन विपिनेन वा ।  
सममेव गमिष्यावस्त्यक्तदेहाविमौ समौ ॥ ९ ॥  
  
विपिनभोग्यकर्मक्षयपर्यन्तं विपिनेन वा । समं तुल्यकालमेव समौ   
तुल्यस्वभावौ गमिष्यावः । कैवल्यमिति शेषः ॥ ९ ॥  
  
तस्योपदेशो विषमः परिणामं न गच्छति ।  
अनेनाभ्यासयोगेन तावदाबोधयाम्यहम् ॥ १० ॥  
  
उपदेशः प्राङ्मया कृतः परिणामं सप्तमभूमिकावस्थितिपर्यन्तं परिपाकं   
न गच्छति इदानीमेव देहत्यागे तथा च जीवन्मुक्तिसुखानुभवार्थमप्ययं   
प्रबोध्य इति भावः ॥ १० ॥  
  
इति सञ्चिन्त्य चूडाला सिंहनादं चकार सा ।  
भूयोभूयः प्रभोरग्रे वनेचरभयप्रदम् ॥ ११ ॥  
  
प्रभोः भर्तुः ॥ ११ ॥  
  
न चचाल शिलेवाद्रौ यदा नादेन तेन सः ।  
भूयोभूयः कृतेनापि तदा सा तं व्यचालयत् ॥ १२ ॥  
  
पाणिसम्पेषेणाचालयत् ॥ १२ ॥  
  
चालितः पातितोऽप्येष यदा न बुबुधे नृपः ।  
तदा सञ्चिन्तयामास चूडाला कुम्भरूपिणी ॥ १३ ॥  
  
अहो परिणतः साधुः स्वपदे भगवानयम् ।  
तदेनं हि कया युक्त्या साम्प्रतं बोधयाम्यहम् ॥ १४ ॥  
  
सप्तमभूमिकानुप्रवेशपर्यन्तं परिणतः । अहो इत्याश्चर्ये । तथा च तस्योपदेशो   
विषमः परिणामं न गच्छतीति मदीयसम्भावना वृथैवेति भावः ॥ १४ ॥  
  
अथवैनं महात्मानं किमर्थं बोधयाम्यहम् ।  
विदेहं बोधमासाद्य तिष्ठत्वेष यथासुखम् ॥ १५ ॥  
  
अत एवाह - अथवेति । विदेहं तिष्ठतु ॥ १५ ॥  
  
अहमप्यङ्गनादेहमिमं त्यक्त्वा परं पदम् ।  
अपुनर्जननायैव गच्छामीह हि किं समम् ॥ १६ ॥  
  
समं सहैव गच्छामि । इह जीवने किमधिकं सुखमिति शेषः ॥ १६ ॥  
  
इति सञ्चिन्त्य देहं स्वं त्यक्तुमभ्युद्यता सती ।  
पुनः सञ्चिन्तयामास चूडाला सा महामतिः ॥ १७ ॥  
  
महामतिरित्यनेनावश्यभोक्तव्यं तदीयप्रारब्धकर्मशेषमपि सा स्वमत्या   
दृष्ट्वा पुनः सञ्चिन्तयामासेति सूचनाय ॥ १७ ॥  
  
आलोकयामि चैतावदेनं देहं महीपतेः ।  
यद्यस्य सत्त्वशेषोऽस्ति बोधबीजं हृदन्तरे ॥ १८ ॥  
  
सत्त्वं न्निर्वासनं मनस्तस्य संस्कारलेशात्मना शेषो यदि हृदम्बरे   
प्रारब्धावशेषितमायालेशोपहिते हार्दे ब्रह्मण्यस्ति ॥ १८ ॥  
  
तत्कालेनैष भगवान्सम्प्रबोधमुपैष्यति ।  
मूलकोशरसालीनं पुष्पजालमिव द्रुमे ॥ १९ ॥  
  
कालेन तदुद्भवसमयेन । यथा वसन्तारम्भे द्रुमे मूलकोशे मूलप्रदेशे यो   
भौमो रसस्तस्मिन्सूक्ष्मभावेनालीनं भाविपुष्पजालमिव सत्त्वशेषो यद्यस्तीति   
पूर्वेणान्वयः ॥ १९ ॥  
  
तदेवं विरहञ्जीवन्मुक्त एव भवत्यलम् ।  
मुक्तो भवत्यथ यदि मन्ये गच्छामि तत्समम् ॥ २० ॥  
  
तर्हि मत्प्रबोधितोऽयं जीवन्मुक्तः सन् एवमहमिव विहरन् भवत्येव । अथ यदि   
सत्त्वशेषस्यापि बाधान्मुक्तो भवति तत्तर्ह्यहमपि सममनेन साकमेव मुक्तिं   
गच्छामि ॥ २० ॥  
  
इति सञ्चिन्त्य चूडाला स्पर्शनेन नयेन च ।  
पतिमालोक्य साशङ्कमुवाच वरवर्णिनी ॥ २१ ॥  
  
स्पर्शेन देहोष्मलिङ्गेन वक्ष्यमाणलिङ्गेन पतिं जीवतीति साशङ्कमालोक्य   
सम्बोधहेतूदयेन सत्त्वशेषं व्यबुध्यत । अस्य हृदि सत्त्वशेषोऽस्त्येवेत्युवाच चेति   
परेण सहान्वयः ॥ २१ ॥  
  
अस्त्येव सत्त्वशेषोऽस्य हृदि सम्बोधकारणम् ।  
सम्बोधहेतूदयेन सत्त्वशेषं व्यबुध्यत ॥ २२ ॥  
  
श्रीराम उवाच ।  
  
भृशं संशान्तचित्तस्य काष्ठलोष्टसमस्थितेः ।  
सत्त्वशेषः कथं ब्रह्मन्ज्ञायते ध्यानशालिनः ॥ २३ ॥  
  
स्पर्शनेन नयेन चेति यदुक्तं तत्र नयशब्दार्थं जिज्ञासू रामः पृच्छति -   
भृशमिति ॥ २३ ॥  
  
श्रीवसिष्ठ उवाच ।  
  
प्रबोधकारणं यस्य दुर्लक्ष्याणुवपुर्हृदि ।  
विद्यते सत्त्वशेषोऽन्तर्बीजे पुष्पफलं यथा ॥ २४ ॥  
  
देहे वृद्धिविपरिणामापक्षयादिविकारानुदयः सत्त्वशेषे लिङ्गमित्युत्तरं वक्तुं   
लिङ्ग्यमनुवदति - प्रबोधेति द्वाभ्याम् ॥ २४ ॥  
  
चित्तस्पन्दवियुक्तस्य तस्यास्पन्दितसच्चितः ।  
द्वित्वैकत्वविहीनस्य समस्याचलसंस्थितेः ॥ २५ ॥  
  
द्वित्वैकत्वविहीनस्य निर्विकल्पस्य ॥ २५ ॥  
  
कायः समसमाभोगो न ग्लायति न हृष्यति ।  
नास्तमेति न चोदेति सममेवावतिष्ठते ॥ २६ ॥  
  
ग्लायति ग्लानिं गच्छति ॥ २६ ॥  
  
द्वित्वैकत्वादियुक्तस्य यस्य प्रस्पन्दते मनः ।  
तस्य देहोऽन्यतामेति नास्पन्दस्य कदाचन ॥ २७ ॥  
  
अन्यस्य तु तद्वैपरीत्यमित्याह - द्वित्वैकत्वादीति ॥ २७ ॥  
  
चित्तस्पन्दो हि सर्वेषां कारणं जगतः स्थितेः ।  
राम भावविकाराणां कुसुमानां यथा मधुः ॥ २८ ॥  
  
तत्कुतस्तत्राह - चित्तस्पन्द इति । जगतः स्थितेर्व्यवहारस्य हेतुभूतानां सर्वेषां   
भावविकाराणां कारणम् ॥ २८ ॥  
  
अस्मिन्प्रयास्यतो देहे चेतसो हि मुहुर्मुहुः ।  
हर्षः कोपो न सम्मोहो वशमेति रघूद्वह ॥ २९ ॥  
  
अत एव पुनर्जन्मबीजसत्त्वेऽस्माद्देहाद्देहान्तरं प्रयास्यतश्चेतसो मुहुर्मुहुर्यत्नेन   
निगृह्यमाणोऽपि हर्षः कोपः सम्मोहश्च न वशमेति न निग्रहीतुं शक्यते । तदेव   
पुनर्जन्मावश्यम्भावे लिङ्गमित्यर्थः ॥ २९ ॥  
  
चित्ते प्रशममायाते कायो यः सत्त्ववर्जितः ।  
बाधते नाम्बरस्येव तस्य भावविकारभूः ॥ ३० ॥  
  
चित्ते हर्षादिविकारशान्तौ तु कायेऽपि विकारा निवर्तन्त इत्याह - चित्त इति । सत्त्वेन   
निर्वासनचित्तेन वर्जितः अप्रतिसन्धानेन त्यक्तः । तथा च चित्तेनाहन्तया परिग्रह एव   
देहे वृद्ध्यादिविकारहेतुरिति भावः ॥ ३० ॥  
  
वीच्यादि न यथोदेति समाया जलसन्ततेः ।  
तथा न दृश्यते दोषः समायाः सत्त्वसन्ततेः ॥ ३१ ॥  
  
देहजरापलितादिर्दोषो रागादिदोषश्च न दृश्यते ॥ ३१ ॥  
  
सत्त्वस्यानुपलम्भोऽस्ति न तस्योपशमादृते ।  
यावद्भाति समं तत्त्वं कालाच्छाम्यति केवलम् ॥ ३२ ॥  
  
कियत्कालं जीवन्मुक्तैः सत्त्वमुपलभ्यत इति चेत्प्रारब्धशेषक्षयेण   
तत्प्रशमपर्यन्तमित्याह - सत्त्वस्येति । समं प्रातिभासिकवैषम्येणापि शून्यम् ।   
कालात्प्रारब्धशेषक्षयकालात् ॥ ३२ ॥  
  
देहे यस्मिंस्तु नो चित्तं नापि सत्त्वं च विद्यते ।  
स तापे हिमवद्राम पञ्चत्वेन विलीयते ॥ ३३ ॥  
  
सत्त्वस्यापि क्षये तु मृतो देहो विलीयत इत्याह - देहे इति । नो   
चित्तमित्यज्ञमरणाभिप्रायम् । नापि सत्त्वमिति ज्ञमरणाभिप्रायम् । पञ्चत्वेन   
मरणेन ॥ ३३ ॥  
  
शिखिध्वजस्य देहोऽसौ निश्चित्तस्तेजसोर्जितः ।  
सत्त्वांशेन च संयुक्तस्तेन न ग्लानिभाजनम् ॥ ३४ ॥  
  
शिखिध्वजदेहे तु जीवनलिङ्गानि तया दृष्टानीत्याह - शिखिध्वजस्येति । तेजसा   
ऊष्मणा ॥ ३४ ॥  
  
तं तथाभूतमालोक्य भर्तुर्देहं वराङ्गना ।  
अनुज्झितवती देहं चिन्तयामास सत्वरम् ॥ ३५ ॥  
  
प्रश्नं समाधाय प्रस्तुतमनुसन्धत्ते - तं तथेत्यादिना । स्वदेहमनुज्झितवती   
सती ॥ ३५ ॥  
  
चित्तत्त्वं सर्वगं शुद्धं प्रविश्याबोधयाम्यहम् ।  
भविष्यद्बोधनं कान्तमथ तत्र हि संस्थिता ॥ ३६ ॥  
  
चित्तत्त्वं प्रागुक्तं तद्धार्दं ब्रह्म तदीयकायप्रवेशेन प्रविश्य तत्र तत्स्वभावे   
संस्थिता सती चिरकालेन भविष्यद्बोधनं कान्तमधुनैव सम्बोधयामीति ॥ ३६ ॥  
  
न बोधयामि यद्येनं चिरात्तद्बुध्यते स्वयम् ।  
किमेकैवावतिष्ठेऽहमित्येवं बोधयाम्यहम् ॥ ३७ ॥  
  
ननु चिरेण स स्वयमेव बुद्ध्यतां किं बोधनत्वरया तत्राह - नेति । राज्यपालने   
नियुक्ताहं न भर्तेव समाधौ स्थातुं शक्ता व्युत्थिता च   
कथञ्चित्तमेकाकिन्यवस्थातुं शक्नोमीति भावः ॥ ३७ ॥  
  
इति सञ्चिन्त्य चूडाला देहं करणपञ्जरम् ।  
सन्त्यज्य प्राप चित्तत्त्वे स्थितिमाद्यन्तवर्जिते ॥ ३८ ॥  
  
स्वं देहं सन्त्यज्य तद्देहं प्रविश्य तदीये हार्दब्रह्मलक्षणे चित्तत्त्वे स्थितिं   
प्रापेत्यर्थः ॥ ३८ ॥  
  
तत्र सा चेतनास्पन्दं कृत्वा सत्त्ववतः प्रभोः ।  
स्वं विवेश पुनर्देहं स्वं नीडमिव पक्षिणी ॥ ३९ ॥  
  
तत्र निर्विकल्पसमाधिना   
क्षीरोदकवदेकरसीभूतायाश्चेतनायास्तदीयचिदाभाससंवलितबुद्धेः   
पृथग्भवनानुकूलं स्पन्दम् ॥ ३९ ॥  
  
कुम्भाकृतिरथोत्थाय निविष्टा कुसुमस्थले ।  
साम गातुं प्रवृत्ता सा भ्रमरीवृन्दनिःस्वना ॥ ४० ॥  
  
तं सामस्वनमाकर्ण्य चित्सत्त्वगुणशालिनी ।  
बुबुधे भूपतेर्देहे वसन्त [वसन्तमिव इति पाठः ।] इव पद्मिनी ॥ ४१ ॥  
  
चित् चिदाभासखचिता राजबुद्धिः शिखिध्वजाहम्भावसंस्कारोद्बोधेन   
आनखाग्राद्देहेऽहम्भावव्याप्त्या बुबुधे ॥ ४१ ॥  
  
दृशं विकासयामास तां तदार्क इवाब्जिनीम् ।  
गृहीतसत्त्वसम्पत्तिः शिखिध्वजमहीपतिः ॥ ४२ ॥  
  
तां समाधिनिमीलिताम् ॥ ४२ ॥  
  
अपश्यत्कुम्भमग्रस्थं सामगायनतत्परम् ।  
परेण वपुषा युक्तं सामवेदमिवापरम् ॥ ४३ ॥  
  
गायनमित्यशित्यात्वाभावश्छान्दसः । परेण दिव्येन वपुषा युक्तमपरं   
सामवेदमिवेत्युत्प्रेक्षा ॥ ४३ ॥  
  
अहो बत वयं धन्याः पुनः प्राप्तो मुनिः स्वतः ।  
इत्येवोदाहरन्राजा कुम्भाय कुसुमं ददौ ॥ ४४ ॥  
  
कुसुमं पुष्पाञ्जलिम् । अनेन तपःप्रभावात्प्राक्सञ्चितपुष्पाणामम्लानता गम्यते ॥   
४४ ॥  
  
दिष्ट्योदिताः स्मो भगवंस्तव चेतसि पावने ।  
के नाम वा महासत्त्वाः प्रादेष्वङ्ग नो स्थिताः ॥ ४५ ॥  
  
दिष्ट्या स्वभाग्योदयेन उदिताः पुनर्दर्शनाभ्युदयफलस्मृतिगोचरतां गताः ।   
अथवा किं मद्भाग्यचिन्तया महान्तः स्वत एव परानुग्रहोद्यता इत्याशयेनाह -   
के नामेति ॥ ४५ ॥  
  
अस्मत्पवित्रीकरणमेवागमनकारणम् ।  
न चेत्किं चागमे ब्रूहि द्वितीयं कारणं भवेत् ॥ ४६ ॥  
  
मदुक्तं कारणं न चेदिहागमने द्वितीयं किं कारणं भवेत् सम्भावितं   
तद्ब्रूहीत्यर्थः ॥ ४६ ॥  
  
कुम्भ उवाच ।  
  
यतः प्रभृति यातोऽस्मि त्वत्सकाशादनिन्दितः ।  
ततः प्रभृति चेतो मे त्वयैवेह समं स्थितम् ॥ ४७ ॥  
  
त्वयैव समं साकम् । स्थानं त्वामेव स्मरदिति यावत् ॥ ४७ ॥  
  
रम्ये स्वर्गे न तिष्ठामि समीपे तव साम्प्रतम् ।  
अभीष्टमुद्यदेवाङ्ग रम्याणां तत्पुरः स्थितम् ॥ ४८ ॥  
  
अत एव रम्येऽपि स्वर्गे साम्प्रतं न तिष्ठामि किन्तु तव समीपे तिष्ठामि । हे अङ्ग यतो   
बहूनामपि रम्याणां मध्ये चित्तस्य यदेवाभीष्टं भवति उद्यत् उद्योगप्राप्यमेव   
सत् पुरः स्थितं भवति नोद्योगं विनेति त्वद्दर्शनोद्योगवशादेव   
ममागमनमित्यर्थः ॥ ४८ ॥  
  
त्वादृशो बन्धुराप्तश्च सुहृन्मित्रं तथा सखा ।  
विश्वास्यो वापि शिष्यश्च मन्ये जगति नास्ति मे ॥ ४९ ॥  
  
मयि को वा ते प्रीतिहेतुरतिशयस्तत्राह - त्वादृश इति ॥ ४९ ॥  
  
शिखिध्वज उवाच ।  
  
अहो नु फलितं पुण्यपादपैर्नः कुलाचले ।  
यस्माद्भवानसङ्गोऽपि वाञ्छत्यस्मत्समागमम् ॥ ५० ॥  
  
कुलाचले अस्मिन्मन्दरे ॥ ५० ॥  
  
इदं वनमिमे वृक्षा भृत्योऽयमहमादृतः ।  
रोचते ते न चेत्स्वर्गस्तदिह स्थीयतां प्रभो ॥ ५१ ॥  
  
मत्प्रीत्या ते स्वर्गो न रोचते चेत्तत्तर्हि इह मत्सन्निधौ ॥ ५१ ॥  
  
भवद्वितीर्णया योगयुक्त्या विश्रान्तवानहम् ।  
यथा साधो तथा मन्ये स्वर्गे विश्रमणं कुतः ॥ ५२ ॥  
  
ममापि त्वद्वितीर्णसमाधिसुखतृप्तस्य स्वर्गे वाञ्छा नास्तीत्याह -   
भवद्वितीर्णयेति । वितीर्णया दत्तया ॥ ५२ ॥  
  
तामेव संस्थितिं स्वच्छामवलम्ब्य प्रकाशिनीम् ।  
विहरेह यथाकामं स्वर्गे भूमितले तथा ॥ ५३ ॥  
  
तां मह्यमुपदिष्टामेव भूमानन्दसंस्थितिमवलम्ब्य । प्रकाशिनीं   
स्वप्रकाशाम् ॥ ५३ ॥   
  
कुम्भ उवाच ।  
  
परे पदे महानन्दे कच्चिद्विश्रान्तवानसि ।  
इदं भेदमयं दुःखं कच्चित्सन्त्यक्तवानसि ॥ ५४ ॥  
  
कच्चिदापातरम्येभ्यः सङ्कल्पेभ्यो रतिर्भृशम् ।  
निर्मूलतां गता राजन्भोगनीरसमेव ते ॥ ५५ ॥  
  
हेयादेयदशातीतं शान्तं शमसमस्थिति ।  
यथाप्राप्तेष्वनुद्वेगं कच्चित्तव मनःस्थितम् ॥ ५६ ॥  
  
शमेन समस्थिति ॥ ५६ ॥   
  
शिखिध्वज उवाच ।  
  
त्वत्प्रसादेन भगवन्दृष्टा दृश्यातिगा गतिः ।  
प्राप्तः संसारसीमान्तो लब्धो लब्धव्यनिश्चयः ॥ ५७ ॥  
  
  
चिरादतिचिरेणैव विश्रान्तोऽस्मि निरामयः ।  
लब्धं लब्धव्यमखिलं तृप्तः संश्चिरसंस्थितः ॥ ५८ ॥  
  
चिराद्बहुकालोत्तरम् । अतिचिरेण दिनत्रयपर्यन्तम् ॥ ५८ ॥   
  
नोपदेष्टव्यमस्माकं किञ्चिदप्युपयुज्यते ।  
सर्वत्रैवातितृप्तोऽस्मि संस्थितोऽस्मि गतज्वरः ॥ ५९ ॥  
  
ज्ञातमज्ञातमप्राप्तं त्यक्तं त्यक्तव्यमाश्रितम् ।  
तत्त्वं परत्वं सत्त्वं मे स्वस्यैवास्ति न किञ्चन ॥ ६० ॥  
  
अप्राप्तं प्राप्तमिति शेषः । तथा मे सत्त्वं निर्वासनं मनस्त्वस्यात्मन एव   
परत्वमाश्रितम् ॥ ६० ॥  
  
निःसंसृतिर्विगतमोहभयो विरागो न्नित्योदितः समसमाशयसर्वसौम्यः ।  
सर्वात्मकः सकलसङ्कलनावियुक्त आकाशकोशविशदः सममास्थितोऽस्मि ॥ ६१ ॥  
  
यदि त्वदन्यत्किञ्चन नैवास्ति तर्हि त्वं कीदृशोऽवशिष्टस्तत्राह - निःसंसृतिरिति   
। स्पष्टम् ॥ ६१ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० चू०   
कुम्भपुनरागमनं नाम त्र्यधिकशततमः सर्गः ॥ १०३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
कुम्भपुनरागमनं नाम त्र्यधिकशततमः सर्गः ॥ १०३ ॥  
  