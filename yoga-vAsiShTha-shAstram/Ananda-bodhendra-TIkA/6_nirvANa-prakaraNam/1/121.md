+++
title = "१२१"

+++
एकविंशत्यधिकशततमः सर्गः १२१  
  
मनुरुवाच ।  
  
यावद्विषयभोगाशा जीवाख्या तावदात्मनः ।  
अविवेकेन सम्पन्ना साप्याशा हि न वस्तुतः ॥ १ ॥  
  
ययाऽपकृष्यते जीवो यया चोत्कृष्य मुच्यते ।  
अत्र ते भावने सम्यग्विभज्य मनुनेरिते ॥   
  
यद्यात्मा निरतिशयानन्दं ब्रह्मैव तर्ह्यस्य कियत्कालमज्ञानाज्जीवाख्या तत्राह   
- यावदिति । सा किं सत्या नेत्याह - अविवेकेनेति ॥ १ ॥  
  
विवेकवशतो याता क्षयमाशा यदा तदा ।  
आत्मा जीवत्वमुत्सृज्य ब्रह्मतामेत्यनामयः ॥ २ ॥  
  
अज्ञानक्षयात्क्षयं बाधम् ॥ २ ॥  
  
ऊर्ध्वादधस्तथाधस्तात्पुनरूर्ध्वं व्रजंश्चिरम् ।  
मा संसारारघट्टस्य चिन्तारज्ज्वां घटीभव ॥ ३ ॥  
  
भोगाशैव स्वर्गनरकादौ कर्षतीति तां त्यजेत्याह - ऊर्ध्वादिति ।   
भोगचिन्तारूपायां घटकण्ठरज्ज्वां मा घटीभव घटवद्बद्धो मा   
भूरित्यर्थः ॥ ३ ॥  
  
इदं ममाहमस्येति व्यवहारघनभ्रमम् ।  
ये मोहात्परिसेवन्ते अधस्ताद्यान्त्यधः शठाः ॥ ४ ॥  
  
तस्या विषयैः सह बन्धनमन्योन्यकण्ठासज्ञनलक्षणं दर्शयति - इदमिति ॥   
४ ॥  
  
अस्याहमेष मे सोऽयमहमेवं तु यैः किल ।  
मोहो बुद्ध्या परित्यक्त ऊर्ध्वादूर्ध्वं प्रयान्ति ते ॥ ५ ॥  
  
तदेवानूद्य तन्मूलं तादात्म्याध्यासमपि त्याजयंस्तत्फलं सर्वोत्कर्षमाह -   
अस्येति ॥ ५ ॥  
  
स्वप्रकाशं स्वमात्मानमवलम्ब्याविलम्बितम् ।  
आस्स्व सम्पूरिताकाशं जगन्ति नृप पश्य हे ॥ ६ ॥  
  
जगन्ति सम्पूरितं सर्वतोऽप्यव्यवधानेन भरितं चिदाकाशमेव पश्य ॥ ६ ॥  
  
यदैवैवं चितो रूपं ततं बुद्धमखण्डितम् ।  
तदैव तीर्णः संसारः परमेश्वरतां गतः ॥ ७ ॥  
  
ततं पूर्णम् ॥ ७ ॥  
  
ब्रह्मेन्द्रविष्णुवरुणा यद्यत्कर्तुं समुद्यताः ।  
तदहं चिद्वपुः सर्वं करोमीत्येव भावयेत् ॥ ८ ॥  
  
ननु जगत्कर्तृत्वाद्यस्य नास्ति स कथं परमेश्वरतां गतस्तत्राह -   
ब्रह्मेन्द्रेति ॥ ८ ॥  
  
येषु येषु यदा यद्यद्दर्शनेषु निगद्यते ।  
सर्वमेवाङ्ग तत्सत्यं चिद्विलासो ह्यनङ्कुशः ॥ ९ ॥  
  
नन्वसत्याः सर्वाः क्रियाः तत्त्ववित् तासु कथमात्मनः कर्तृतां भावयेदिति   
चेन्नायं दोषः आत्मसत्तयैव सर्वकल्पनानां सत्यत्वसम्भवादित्याशयेनाह -   
येष्विति । दर्शनेषु शास्त्रेषु ॥ ९ ॥  
  
चिन्मात्रत्वं प्रयातस्य तीर्णमृत्योरचेतसः ।  
यो भवेत्परमानन्दः केनासावुपमीयते ॥ १० ॥  
  
ननु संसारतरणेन को लाभस्तत्राह - चिन्मात्रत्वमिति ।   
निरुपमस्वप्रकाशानन्दप्राप्तिरेव लाभ इत्यर्थः ॥ १० ॥  
  
नाप्यशून्यन्न् न शून्यञ्च नाचिद्रूपं न चिन्मयम् ।  
नात्मरूपं नान्यरूपं भुवनं भावयन्भव ॥ ११ ॥  
  
यदि ब्रह्मसत्तया जगदशून्यं तर्हि द्वैतापत्तिः । यदि नेतिनेतीति निषेधाच्छून्यं   
तर्हि सर्वकर्तृतालक्षणेश्वरताव्याघातः । तथा यदि जगदचिद्रूपमेव तर्हि चितोऽपि   
भानासम्भवस्त्रिवृत्करणेन तैजसरूपानुविद्धमेव हि भासकेन तेजसा बास्यते न   
नीरूपम् । यदि तु चिदनुवेधाय तस्य चिद्विकारताभ्युपेयते तर्हि चितः सविकारतापत्तिः ।   
एवमनात्मरूपत्वेति जगतोऽसङ्गेनात्मना सम्बन्धाभावात्ततः सत्तास्फूर्त्यलाभः   
। आत्मरूपत्वे तु न ज्ञानेन बाध इत्यादिदोषाननिर्वचनीयतालम्बनेन परिहरति -   
नापीति ॥ ११ ॥  
  
एतत्स्वरूपमासाद्य प्रकृतिः परिशाम्यति ।  
न देशो मोक्षनामास्ति न कालो नेतरा स्थितिः ॥ १२ ॥  
  
कथं तर्हि तच्छाम्यति तत्राह - एतदिति । एतस्यात्मनः स्वं पारमार्थिकं   
रूपमासाद्य साक्षात्कृत्य ॥ १२ ॥  
  
अहङ्कृतेर्विमोहस्य क्षयेणेयन्न् विलीयते ।  
प्रकृतिर्भावनानाम्नी मोक्षः स्यादेष एव सः ॥ १३ ॥  
  
प्रकृतिः स्वाभाविकात्मरूपम् । भावना अनादिविस्मृतस्वरूपप्रतिसन्धानं   
चरमसाक्षात्कारवृत्तिस्तदनुप्रवेशात्तन्नाम्नी साक्षात्काराभिधा यदा भवति तदा   
एष प्रसिद्धः प्रत्यगात्मैव स शास्त्रप्रसिद्धो मोक्षः स्यादित्यर्थः ॥ १३ ॥  
  
प्रशान्तशास्त्रार्थविचारचापलो निवृत्तनानारसकाव्यकौतुकः ।  
निरस्तनिःशेषविकल्पविप्लवः समः सुखं तिष्ठति शाश्वतात्मकः ॥ १४ ॥  
  
तादृशसाक्षात्कारेण जीवन्मुक्तः कथं तिष्ठति तदाह - प्रशान्तेति ।   
शास्त्रार्थजिज्ञासा काव्यनाटकाद्यर्थजिज्ञासा लौकिकप्रियाप्रियादिविकल्पविक्षेपाश्च   
निवर्तन्ते इति समः ॥ १४ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू०   
इक्ष्वाकुमनुसंवादो नामैकविंशत्यधिकशततमः सर्गः ॥ १२१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
इक्ष्वाकुमनुसंवादो नामैकविंशत्युत्तरशततमः सर्गः ॥ १२१ ॥  
  