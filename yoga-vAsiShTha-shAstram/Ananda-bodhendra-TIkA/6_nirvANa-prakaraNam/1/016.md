+++
title = "०१६"

+++
षोडशः सर्गः १६  
  
श्रीवसिष्ठ उवाच ।  
  
अथ तस्याहमपतं दीप्यमानवपुः पुरः ।  
किञ्चिद्विक्षोभितसभः खान्नक्षत्रमिवाचले ॥ १ ॥  
  
पुरःप्राप्तवसिष्ठेन पूजितेनासनादिभिः ।  
भुशुण्डजन्मकर्मादेः कृतः प्रश्नोऽत्र वर्ण्यते ॥   
  
अथाहं तस्य भुशुण्डस्य पुरः स्वात् अचले नक्षत्रमिव श्रपतं अवातरम् ॥ १ ॥  
  
चुक्षोभ वायसास्थानं नीलोत्पलसरःसमम् ।  
मत्पातमन्दवातेन भूकम्पेनेव सागतः ॥ २ ॥  
  
किञ्चिद्विक्षोभितसभ इत्येतद्विवृणोति-चुक्षोमेति ।वायसानामास्थानं सभा ॥ २ ॥  
  
अशङ्कितमपि प्राप्तं दर्शनान्मामनन्तरम् ।  
भुशुण्डस्तु वसिष्ठोऽयं प्राप्त इत्यवबुद्धवान् ॥ ३ ॥  
  
अशङ्कितमवितर्कितासम्भावितागमनमपि मां प्राप्तम् । अवबुद्धवान्   
त्रिकालदर्शित्वादेवेति भावः ॥ ३ ॥  
  
पत्रपुञ्जात्समुत्तस्थौ मेघशाव इवात्रलात् ।  
हे मुने स्वागतमिति प्रोवाच मधुराक्षरम् ॥ ४ ॥  
  
मेघशावः सूक्ष्मो मेघ इवेति यावत् ॥ ४ ॥  
  
सङ्कल्पमात्रजाताभ्यां कराभ्यां कुसुमाञ्जलिम् ।  
मह्यमाशु तदैवादान्मेघो हैममिवोत्करम् ॥ ५ ॥  
  
तदैव स्वागतोक्तिकाल एव । हिममेव हैमं शिशिरमासारोत्करमिव ॥ ५ ॥  
  
इदमासनमित्युक्त्वा नवं कल्पतरुच्छदम् ।  
उपानीतवति त्यक्तभृत्ये वायसनायके ॥ ६ ॥  
  
त्यक्तमृत्ये । भृत्यद्वारा आसनानयनमकृत्वा   
स्वयमेवासनमादरादुपानीतवतीत्यर्थः ॥ ६ ॥  
  
भुशुण्ड उत्थिते स्वीयकलापक्षेषु पक्षिषु ।  
उपविष्टं मुनिं दृष्ट्वा स्वासनोन्मुखदृष्टिषु ॥ ७ ॥  
  
उत्थितान्तं पूर्वान्वयि । स्वीयाः कलाः कान्तय इव प्रसरन्तः पक्षा येषां   
तथाविधेषु पक्षिषु तत्सभावायसेषु ॥ ७ ॥  
  
समन्तात्खगवृन्देन भुशुण्डेन समं ततः ।  
तस्मिन्कल्पलतापुञ्जे ह्युपविष्टोऽहमासने ॥ ८ ॥  
  
ततस्तदनन्तरमहं भुशुण्डेन सममुपविष्टः ॥ ८ ॥  
  
अर्घ्यपाद्यादि सम्पाद्य भुशुण्डस्तुष्टमानसः ।  
मामुवाच महातेजाः सौहृदान्मधुराक्षरम् ॥ ९ ॥  
  
भुशुण्ड उवाच ।  
  
अहो भगवताऽस्माकं प्रसादो दर्शितश्चिरात् ।  
दर्शनामृतसेकेन यत्सिक्ताः सद्द्रुमा वयम् ॥ १० ॥  
  
प्रसादोऽनुग्रहः । सद्द्रुमाः पुण्यवृक्षायमाणाः कल्पवृक्षसहिता वा । वयमिति   
निकृष्टजातिताद्योतनाय जात्याख्यायाम्- इति बहुवचनम् ॥ १० ॥  
  
मत्पुण्यचिरसम्भारप्रेरितेन त्वयाधुना ।  
मुने मान्यैकमान्येन कुतश्चागमनं कृतम् ॥ ११ ॥  
  
कुतः कस्मात्प्रदेशात् ॥ ११ ॥  
  
कच्चिदस्मिन्महामोहेचिरं विहरतस्तव ।  
अखण्ण्दितैव समता स्थिता चेतसि पावने ॥ १२ ॥  
  
ममामोहे मूलाज्ञानकार्ये जगति ॥ १२ ॥  
  
किमर्थमद्यागमनक्लेशेनात्मा कदर्थितः ।  
वचनश्रवणोत्कानामाज्ञां नो वक्तुमर्हसि ॥ १३ ॥  
  
आज्ञापनवचनश्रवणे उत्कानामुत्कण्ठितानां नः । आज्ञां आज्ञाप्यमर्थम् ॥ १३   
॥  
  
त्वत्पाददर्शनादेव सर्वं ज्ञातं मया मुने ।  
त्वदागमनपुण्येन वयमायोजितास्त्वया ॥ १४ ॥  
  
चिरञ्जीवितचर्चाभिर्वयं वः स्मृतिमागताः ।  
तेनेदमास्पदं पादैस्त्वं पवित्रितवानयम् ॥ १५ ॥  
  
सर्वं ज्ञातमिति यदुक्तं तदेव स्फुटयति-चिरमिति । चिरं जीवितं येषां   
तद्विषयाभिश्चर्चाभिर्विचारणाभिरिन्द्रसभायां जाताभिः ॥ १५ ॥  
  
ज्ञातत्वदागमोऽप्येवं त्वां पृच्छामीह यन्मुने ।  
भवद्वाक्यामृतास्वादवाञ्छितं प्रविजृम्भते ॥ १६ ॥  
  
यदि ज्ञातस्तर्हि किमर्थं पृच्छसि तत्राह- भवद्वाक्येति ॥ १६ ॥  
  
इत्युक्तवानसौ पक्षी भुशुण्डश्चिरजीवितः ।  
त्रिकालामलसंवेदी तत्र प्रोक्तमिदं मया ॥ १७ ॥  
  
श्रीवसिष्ठ उवाच ।  
  
विहङ्गम महाराज सत्यमेतत्त्वयोच्यते ।  
द्रष्टुमभ्यागतोऽस्म्यद्य त्वामेव चिरजीवितम् ॥ १८ ॥  
  
आशीतलान्तःकरणो दिष्ट्या कुशलवानसि ।  
पतितोऽसि न बुद्धात्मा भीषणां भववागुराम् ॥ १९ ॥  
  
पतितः प्रविष्टः ॥ १९ ॥  
  
तदेतं संशयं छिन्धि भगवन्मम सत्यतः ।  
कस्मिन्कुले भवाञ्जातो ज्ञातज्ञेयः कथं भवान् ॥ २० ॥  
  
भगवन् उत्पत्तिं च विनाशं च भूतानामागतिं गतिम् । वेत्ति विद्यामविद्यां च स   
वाच्यो भगवानिति ॥ इत्युक्तज्ञानसम्पन्नः ॥ २० ॥  
  
कियदायुश्च ते साधो वृत्तं स्मरसि किञ्च वा ।  
केनायं वा निवासस्ते निर्दिष्टो दीर्घदर्शिनः ॥ २१ ॥  
  
वृत्तमतिक्रान्तकल्पान्तचरित्रम् । अयं एतद्वृक्षरूपो निवसत्यस्मिन्निति निवासः ॥ २१ ॥  
  
भुशुण्ड उवाच ।  
  
यत्पृच्छसि मुने सर्वं तदिदं वर्णयाम्यहम् ।  
अनुद्वेगितया यत्नात्कथा श्राव्या महात्मना ॥ २२ ॥  
  
श्राव्या श्रोतव्या ॥ २२ ॥  
  
युष्मद्विधास्त्रिभुवनप्रभुपूज्यरूपा आकर्णयन्ति यमुदारधियो महान्तः ।  
तेनाशुभं प्रकथितेन विनाशमेति मेघास्पदेन विभवेन यथार्कतापः ॥ २३ ॥  
  
यं वृत्तान्तं युष्मद्विधा आकर्णयन्ति तेन वृत्तान्तेन प्रकथितेन   
वक्तॄनामन्येषां च श्रोतॄणामशुभं विनाशमेति । यथा मेघास्पदेन   
वृष्टिच्छायावनादिविभवेनार्कतापो विनाशमेति तद्वत् ॥ २३ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
वसिष्ठभुशुण्डसमायोगो नाम षोडशः सर्गः ॥ १६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
वसिष्ठभुशुण्डसमायोगो नाम षोडशः सर्गः ॥ १६ ॥  