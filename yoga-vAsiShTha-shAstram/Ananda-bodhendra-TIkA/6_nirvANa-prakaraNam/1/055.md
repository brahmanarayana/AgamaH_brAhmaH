+++
title = "०५५"

+++
पञ्चपञ्चाशः सर्गः ५५  
  
श्रीभगवानुवाच ।  
  
न कुर्याद्भोगसन्त्यागं न कुर्याद्भोगभावनम् ।  
स्थातव्यं सुसमेनैव यथाप्राप्तानुवर्तिना ॥ १ ॥  
  
देहनाशेऽप्यनाशात्मा मूढतत्त्वज्ञयोः समः ।  
मूढो जन्मादिभाग् भ्रान्त्या ज्ञस्तु नेत्यत्र वर्ण्यते ॥   
  
भुज्यन्त इति भोगा देहधारणहेतवोऽन्नपानादयस्तेषां सन्त्यागं न कुर्यात् ।   
हितमितमेध्याशनाद्युपादद्यादित्यर्थः । भोगानां भावनं चिन्तां   
तत्सौष्ठवसम्पादनव्यसनितां च न कुर्यात् । तल्लाभालाभादिषु सुसमेनैव   
स्थातव्यमित्यर्थः ॥ १ ॥  
  
अनात्मन्यात्मतां देहे मा भावय भवात्मनि ।  
आत्मन्येवात्मतां सत्ये भावयाऽभवरूपिणि ॥ २ ॥  
  
एवं देहात्मभावनापि न कार्येत्याह-अनात्मनीति । भवात्मनि   
जन्मादिविक्रियास्वभावे ॥ २ ॥  
  
देहनाशे महाबाहो न किञ्चिदपि नश्यति ।  
आत्मनाशो हि नाशः स्यान्न चात्मा नश्यति ध्रुवः ॥ ३ ॥  
  
न हि शीर्यत्यचित्तात्मा त्यक्तसर्वपरिग्रहः ।  
कर्मण्यभिप्रवृत्तोऽपि नैव किञ्चित्करोति सः ॥ ४ ॥  
  
उक्तेऽर्थे अशीर्यो न हि शीर्यते इति श्रुतिं प्रमाणयन्नाभिमानिकपरिग्रह एव   
शीर्णतादिदेहधर्माणामात्मनि प्रसञ्जकः तत्त्यागे तु न शीर्णतादिप्रसक्तिरित्याह##-  
युद्धादौ ॥ ४ ॥  
  
आसक्तिमाहुः कर्तृत्वमकर्तुरपि तद्भवेत् ।  
मौर्ख्यस्थिते हि मनसि तस्मान्मौर्ख्यं परित्यजेत् ॥ ५ ॥  
  
मौर्ख्यस्थिते अज्ञतापन्ने ॥ ५ ॥  
  
परं तत्त्वज्ञमाश्रित्य निरासक्तेर्महात्मनः ।  
सर्वकर्मरतस्यापि कर्तृतोदेति न क्वचित् ॥ ६ ॥  
  
तत्रोपायमाह-परमिति ॥ ६ ॥  
  
अविनाशमनाद्यन्तमात्मानमजरं विदुः ।  
नश्यत्यात्मेति दुर्बोधो मा तवास्त्विह [तवास्त्वतिदुःखद इति पाठः ।]   
दुःखदः ॥ ७ ॥  
  
न तथा परिपश्यन्ति विदितात्मान उत्तमाः ।  
पश्यन्त्यनात्मनात्मानं स्वमात्मन्यात्ममानिनः ॥ ८ ॥  
  
तथा आत्मा नश्यतीत्येवम्प्रकारेण न परिपश्यन्ति । कुतो न पश्यन्ति । यतस्ते   
आत्मन्येवाअत्ममानिनः स्वमात्मानमनात्मदेहादिरूपं न पश्यन्तीत्यर्थः ॥ ८ ॥  
  
अर्जुन उवाच ।  
  
एवं चेत्त्रिजगन्नाथ मूढानामपि मानद ।  
देहनाशे समुत्पन्ने इष्टं नष्टं न किञ्चन ॥ ९ ॥  
  
नन्वेवं सति मूढा देहाद्यात्मबुद्ध्या पश्यन्तु नाम तथापि तेषां तन्नाशे   
आत्मनाशो नास्त्येवेति मरणादिर्नानर्थः स्यादित्यर्जुनः शङ्कते-एवं चेदिति ।   
इष्टं प्रियतमं वस्तु न किञ्चन नष्टम् । दृष्टं इति पाठे   
यथार्थदृष्टिगम्यम् ॥ ९ ॥  
  
श्रीभगवानुवाच ।  
  
एवमेतन्महाबाहो न किञ्चिन्नश्यति क्वचित् ।  
आत्मैवास्त्यविनाशात्मा किं तस्य क्व विनश्यति ॥ १० ॥  
  
इष्टापत्त्या भगवान्परिहरति-एवमेतदित्यादिना ॥ १० ॥  
  
इदं नष्टमिदं युक्तमिति मोहभ्रमाद्दते ।  
अन्यत्तथा न पश्यामि वन्ध्यास्त्रीतनयं यथा ॥ ११ ॥  
  
कथं तर्हि देहनाशपुत्रलाभादेरनर्थत्वमर्थत्वं वा तेषां तत्राह-इदमिति ।   
युक्तं लब्धम् । स्वप्नेपि पुत्रमरणजन्मभ्रमादनर्थादिव्यवहारदर्शनादिति   
भावः ॥ ११ ॥  
  
नासतो विद्यते भावो नाभावो विद्यते सतः ।  
उभयोरपि दृष्टोऽन्तस्त्वनयोस्तत्त्वदर्शिभिः ॥ १२ ॥  
  
अतएव सतोऽसत्त्वविरोधान्न देहादेः सत्त्वमिति प्रागुक्तमित्याह-नासत इति । उभयो   
सदसतोः । सत्सदेव असदसदेव न स्वभावविपर्यय इति अन्तो   
निर्णयस्तत्त्वदर्शिभिर्दृष्टो न मूढैरित्यर्थः ॥ १२ ॥  
  
अविनाशि तु तद्विद्धि येन सर्वमिदं ततम् ।  
विनाशमव्ययस्यास्य न कश्चित्कर्तुमर्हति ॥ १३ ॥  
  
एवं यत्सत्तदविनाशि यद्विनाशितदसदेवेति नासतो बन्धुदेहादेर्युद्धे नाशे   
कश्चिदनर्थ इत्याशयेनाह-अविनाशीति द्वाभ्याम् ॥ १३ ॥  
  
अन्तवन्त इमे देहा नित्यस्योक्ताः शरीरिणः ।  
अनाशिनोऽप्रमेयस्य तस्माद्युध्यस्व भारत ॥ १४ ॥  
  
आत्मा चैकोऽस्ति न द्वित्वमसतः सम्भवः कुतः ।  
अविनाशस्त्वनन्तोऽसौ सतो नाशो न विद्यते ॥ १५ ॥  
  
अद्वयत्वाद्विनाशकाप्रसिद्धेरपि नात्मनाशप्रसक्तिरित्याह-आत्मेति ॥ १५ ॥  
  
द्वित्वैकत्वपरित्यागे शेषं यत्परिशिष्यते [यदवशिष्यते इति पाठः ।] ।  
शान्तं सदसतोर्मध्यं तदस्तीह परं पदम् ॥ १६ ॥  
  
एकत्वं कारणं सच्छब्दवाच्यं द्वित्वं कार्यमसदनृतं   
तयोर्मध्यमान्तरमधिष्ठानसन्मात्रम् ॥ १६ ॥  
  
अर्जुन उवाच ।  
  
तन्मृतोऽस्मीति भगवन्किङ्कृता तु नृणां स्थितिः ।  
कथं स्थितौ च लोकानां तौ स्वर्गनरकौ प्रभो ॥ १७ ॥  
  
एवमपरिच्छिन्नस्यात्मनो मरणादिपरिच्छेददुःखादिभ्रमे को हेतुरित्यर्जुनः   
पृच्छति-तदिति । तत्तर्हि । किङ्कृता केन हेतुना प्राप्ता । स्थितिर्नियतिः । तस्यां च   
स्थितौ स्वर्गः सुखं नरको दुःखं च किङ्कृतौ ॥ १७ ॥  
  
श्रीभगवानुवाच ।  
  
भूमिरापोऽनलो वायुः खं मनो बुद्धिरेव च ।  
एतत्तन्मात्रजालात्मा जीवो देहेषु तिष्ठति ॥ १८ ॥  
  
एतेभ्यो भूतेभ्यः समुत्थाय तान्येवानु विनश्यति इति श्रुतितात्पर्येण   
भगवान्समाधत्ते-भूमिरिति ।   
पञ्चभूतमात्रानिर्मितमनोबुद्ध्यादिघटितव्यष्टिसमष्टिस्थूल##-  
जन्ममरणसुखदुःखादिभ्रमनियतिनिमित्तमित्यर्थः ॥ १८ ॥  
  
स कृष्यते वासनया रज्ज्वेव पशुपोतकः ।  
स तिष्ठति शरीरान्तः पञ्जरे विहगो यथा ॥ १९ ॥  
  
तस्य विचित्रदेहपरिग्रहे तत्तदनुरूपचेष्टावैचित्र्ये च निमित्तमाह-स इति ॥ १९ ॥  
  
स कालदेशतो देहाज्जर्जरत्वमुपागतात् ।  
वासनावशतो याति प्लक्षपर्णाद्रसो यथा ॥ २० ॥  
  
पूर्वदेहाद्देहान्तरगमनेऽपि वासनैव निमित्तमित्याह-स इति ॥ २० ॥  
  
श्रोत्रं चक्षुः स्पर्शनं च रसनं घ्राणमेव च ।  
गृहीत्वैतानि संयाति वायुर्गन्धानिवाशयात् ॥ २१ ॥  
  
आशेते अस्मिन्नित्याशयः पूर्वशरीरं पुष्पादि च तस्मात् ॥ २१ ॥  
  
वासनावत्त्वमेवास्य देहो नेतरयुक्तिजः ।  
क्षीयते वासनात्यागे क्षीणे भवति तत्पदम् ॥ २२ ॥  
  
अतएवास्य स्थूलदेहोऽपि वासनात्मक एव चिरानुवृत्त्या स्थौल्यभ्रम इत्याशयेनाह##-  
  
वासनावान्परापुष्टो भूत्वा भ्राम्यति योनिषु ।  
जीवो भ्रमभराभारो मायापुरुषको यथा ॥ २३ ॥  
  
परेणात्मभूतेनैवान्नपानादिना आपुष्टः अथवा वासनावाṁल्लिङ्गदेहः परेण   
परमात्मना अवच्छेदप्रतिबिम्बभावाभ्यां द्वैगुण्येन प्रवेशादापुष्टः ।   
अभिव्यक्तो भूत्वेत्यर्थः । मायया ऐन्द्रजालिकपुरुषो यथा खे भ्राम्यति तद्वत् ।   
भ्रमभरमाविभर्तीति कर्मण्यण् ॥ २३ ॥  
  
अक्षस्वभावानखिलाञ्छरीराद्वासनावशः ।  
जीवो गृहीत्वा संयाति पुष्पाद्गन्धमिवानिलः ॥ २४ ॥  
  
श्रोत्रं चक्षुः स्पर्शनं चेति यदुक्तं तद्विवृणोति-अक्षस्वभावानिति ।   
स्वभावान् शब्दादिग्रहणशक्तीः ॥ २४ ॥  
  
देहो निस्पन्दतामेति जीवे कौन्तेय निर्गते ।  
निस्पन्दावयवाभोगः शान्तवात इव द्रुमः ॥ २५ ॥  
  
तदेव लोके मरणं प्रसिद्धमित्याह-देह इति ॥ २५ ॥  
  
अचेष्टं छेदभेदादिदोषैरायात्यदृश्यताम् ।  
मृत इत्युच्यते तेन देहो विगतजीवितः ॥ २६ ॥  
  
स जीवः प्राणमूर्तिः खे यत्र यत्रावतिष्ठते ।  
तं तं स्ववासनाभ्यासात्पश्यत्याकारमाततम् ॥ २७ ॥  
  
खे चिदाकाशे भूताकाशे वा यत्र यत्र यस्मिन् यस्मिन् देहदेशकालभोग्याद्याकारे   
अवतिष्ठते भोजकादृष्टोद्भावितवारानो भवति तं तमाकारं पश्यति ॥ २७ ॥  
  
अयं देहो हि जीवेन त्वसन्नेवावलोकितः ।  
अस्य नाशे त्वमप्येवं पश्य मा वा सुषुप्तवत् ॥ २८ ॥  
  
अस्य देहस्य नाशेऽप्येवमसत्त्वं पश्य । अथवा सुषुप्तवद्देहं तन्नाशं   
तदसत्त्वं च मा पश्य । यथा सुषुप्तो न किञ्चित्पश्यति तद्वदित्यर्थः ॥ २८ ॥  
  
यथैव पश्यत्याकारांस्तेषां नाशांस्तथैव सः ।  
आदिसर्गे भावनया किलैष्वेवं विभावतः ॥ २९ ॥  
  
प्रतियोगिनां वासनाकल्पितत्वे तन्नाशानामपि तादृशत्वमेवादिसर्गादारभ्य   
कॢप्तमित्याह-यथैवेति । आदिसर्गे हि चतुर्मुखेन एषु सर्गेषु गवाश्वाद्याकारेषु   
भावनया पूर्वसर्गानुभववासनयैव विभावतो विभावनाया वशादेवंरूपं   
कल्पितं नतु मृद्दण्डाद्यादाय कुलालवत्किञ्चिन्निर्मितम् । किलेतु   
श्रुतिपुराणप्रसिद्धौ ॥ २९ ॥  
  
झटित्युद्भवकाले हि यद्यथा दृश्यते पुरः ।  
आनिपातं तदेवास्या अविनाभाविसंविदः ॥ ३० ॥  
  
ननु उत्पत्तिकाले जगद्वासनामयं मिथ्याभूतमस्तु स्थितिकाले   
त्वर्थक्रियासमर्थत्वात्सर्वजनीनरात्यतानुभवाच्च वास्तवमेवेत्याशङ्क्याह##-  
सत्यं वा पुरो दृऽस्यते आविनाशं तदेव तथास्वभावमेव भवति न   
स्वभावान्तरं भजते । अस्यास्तदधिष्ठानभूतायास्तदविनाभाविसंविदो   
यथोत्पन्नरूपस्थितिहेतुत्वात्संविद्विनाभावेन तेषां सत्ताया अदर्शनाच्चेति भावः ॥   
३० ॥  
  
प्राक्तनं वासनामूलं पुरुषार्थेन जीयते ।  
यत्नेनाद्यतनेनाशु ह्यस्तनायतनं यथा ॥ ३१ ॥  
  
देहाद्याकाराणां वासनामयत्वमस्तु किं ततस्तत्राह-प्राक्तनमिति ।   
अशुभवासनाकल्पितदेहाद्याकारस्य शुभवासनाभ्यासप्रसूतब्रह्माकारवृत्त्या   
समूलनाशस्तत्फलमिति भावः । पुरुषार्थेन   
श्रवणमननादिपुरुषप्रयत्नजनितेनाखण्डाकारज्ञानेन जीयते बाध्यते ।   
अद्यतनेन प्रायश्चित्तादियत्नेन ह्यस्तनमायतनमधर्मानुष्ठानं यथा जीयते   
तद्वत् । अद्यतनेन दाहयत्नेन ह्यस्तनमायतनं तृणगृहं यथा नाश्यते   
तद्वदिति वा ॥ ३१ ॥  
  
य एव पुरुषार्थेन दृष्टो बलवता क्षणात् ।  
पूर्वोत्तरविशेषांशः स एव जयति स्फुटम् ॥ ३२ ॥  
  
ननु बहूनां ज्ञानाय यतमानानां प्रयत्नः प्रबलाभिः   
पूर्वतनकामक्रोधादिवासनाभिर्विनाश्यमानो दृश्यत इति नोत्तरत्वं प्राबल्ये   
हेतुरिति चेत्तत्राह-य एवेति । धर्मार्थकाममोक्षेषु मध्ये य एव ममायं   
पुरुषार्थ आवश्यक इत्यभिनिवेशेन दृष्टः स एव पूर्वोत्तरप्रयत्नयोर्विशेषांशो   
जये प्रयोजकः । तहा च तेषां मोक्षाभिनिवेशमान्द्याद्भोगाभिनिवेशदार्ढ्याच्च   
पराभव इति भावः ॥ ३२ ॥  
  
अपि स्फुटति विन्ध्याद्रौ वाति वा प्रलयानिले ।  
पौरुषं हि यथाशास्त्रमतस्त्याज्यं न धीमता ॥ ३३ ॥  
  
अतएव शास्त्रीये प्रयत्ने दृढाभिनिवेशः कार्य इत्याह-अपीति ॥ ३३ ॥  
  
नरकस्वर्गसर्गादिवासनावशतोऽभितः ।  
प्रपश्यति चिराभ्यस्तं जीवो जरठमोहधीः ॥ ३४ ॥  
  
तन्मान्द्ये पूर्ववासनावैचित्र्यात्सुखदुःखानर्थपरम्परा सर्वतो   
दुर्वारैवेत्याशयेनाह-नरकेति । जरठमोहधीः अनाद्यज्ञानमूढबुद्धिः ॥ ३४   
॥  
  
अर्जुन उवाच ।  
  
नरकस्वर्गसर्गादिसम्भ्रमेषु जगत्पते ।  
किमस्य कारणं ब्रूहि जीवस्य जगतः स्थितेः ॥ ३५ ॥  
  
तमेवाशयं अज्ञो जन्तुरनीशोऽयमात्मनः सुखदुःखयोः । ईश्वरप्रेरितो   
गच्छेत्स्वर्गं वा नरकं तु वा ॥ इति   
व्यासवाक्यादिप्रसिद्धकारणान्तरसन्देहनिरासेन स्फुटं जिज्ञासुरर्जुनः   
पृच्छति-नरकेति । जगतः स्थितेः स्थितिनिमित्तस्यास्य जीवस्य ॥ ३५ ॥  
  
श्रीभगवानुवाच ।  
  
स्वप्नोपमाना तेनेह श्रेयसे वासना क्षयः ।  
चिराभ्यासवशात्प्रौढा संसारभ्रमकारिणी ॥ ३६ ॥  
  
न हेत्वन्तरं सम्भावनीयमीश्वरकामकर्मादीनामपि वासनानुसारेणैव   
सुखदुःखप्रापकत्वाद्वासनैवासाधारणी चिराभ्यासनिरूढा संसृतिहेतुरिति   
तत्क्षय एव परमपुरुषार्थार्थिना सर्वप्रयत्नैः कार्य इत्याशयं   
स्फुटीकुर्वन्भगवानाह-स्वप्नेति । शास्त्रीयप्रयत्नं विना   
चिराभ्यासवशात्प्रौढा स्वप्नोपमाना वासनैव येन हेतुना संसारभ्रमदायिनी   
तेन हेतुना तत्त्वज्ञानाभ्यासेन समूलवासनाक्षयः श्रेयस इत्यन्वयः ॥ ३६ ॥  
  
अर्जुन उवाच ।  
  
किमुत्था देवदेवेश क्षीयते वासना कथम् ।  
  
श्रीभगवानुवाच ।  
  
मौर्ख्यमोहसमुत्थाना त्वनात्मन्यात्मभावना ।  
आत्मज्ञानान्महाबोधाद्विलयं याति वासना ॥ ३७ ॥  
  
वासनामूलं ज्ञातुकामोऽर्जुनः पृच्छति-किमुत्थेति । अज्ञानमेव तन्मूलं   
ज्ञानादेव समूलतन्नाश इति भगवानाह-मौर्ख्येति ॥ ३७ ॥  
  
भावितात्मासि कौन्तेय सत्यं विज्ञातवानसि ।  
अयं सोहं जना एते मयेति त्यज वासनाम् ॥ ३८ ॥  
  
तत्र विचारादात्मस्वरूपपरिचयस्ते वृत्तस्तदार्ढ्येन   
देहतत्सम्बन्धिबन्ध्वादिष्वहम्ममेति । वासनाक्षयमात्रं कर्तव्यं परिशिष्यत   
इत्याह-भावितेति ॥ ३८ ॥  
  
अर्जुन उवाच ।  
  
वासनाविलये जीवो विलीनो भवति स्वयम् ।  
यो हि यत्सत्तयोच्छूनस्तन्नाशात्स विलीयते ॥ ३९ ॥  
  
ननु वासनामयमेव लिङ्गं तत्प्रतिबिम्बो जीवस्तदुत्थस्तस्य वासनाक्षये क्षय एव   
स्यादित्यनर्थायैव तत्त्वज्ञानं वासनाक्षयश्चेत्याशयेनार्जुनः शङ्कते##-  
  
जीवे विलयमायाते देशकालान्यथाकृतौ ।  
कोऽसौ भाजनतामेति जन्मनो मरणस्य च ॥ ४० ॥  
  
जन्मनः परमानन्दाविर्भावलक्षणपरमपुरुषार्थस्य मरणस्य   
आत्यन्तिकानर्थनाशस्य च को भाजनतामेति न कश्चिदिति लक्षणया व्याख्येयम् ।   
प्रसिद्धजन्ममरणे तु न ग्राह्ये । तत्त्वज्ञस्य समूलवासनानाशे   
तत्प्रसक्त्यभावात्पूर्वापरग्रन्थाननुगुणत्वाच्च ॥ ४० ॥  
  
श्रीभगवानुवाच ।  
  
स्वयं कल्पितसङ्कल्पमात्मरूपं यदविलम् ।  
तदेव वासनाकारं जीवं विद्धि महामते ॥ ४१ ॥  
  
भवेदयं दोषो यदि प्रतिबिम्बमात्रसंसारी जीवः स च बिम्बादन्यो   
भूतमात्राधीनजन्मादिदेशकालभेदभिन्न इत्यभ्युपगतं स्यात् । नत्वेवं किन्तु   
ब्रह्मैव परमार्थतः शुद्धमनृतया स्वाविद्यया पिहितं स्वतत्त्वमजानत्   
स्वात्मन्येव जीवजगद्भेदकल्पनया संसरतीव तदेव शास्त्रीयश्रवणादिप्रयत्नेन   
स्वतत्त्वं बुद्धा सवासनाविद्यां विधूय स्वस्वभावेऽवतिष्ठते सैवास्य मुक्तिरिवेति   
श्रौतः सिद्धान्तः । तत्र तु न कश्चित्वदुद्भावितो दोष इत्याशयेन   
भगवान्समाधत्ते-स्वयमित्यादिना ॥ ४१ ॥  
  
अनायत्तमसङ्कल्पमात्मरूपं यदव्ययम् ।  
प्रबोधाद्वासनामुक्तं तन्मोक्षं विद्धि भारत ॥ ४२ ॥  
  
अनायत्तमनन्याधीनम् ॥ ४२ ॥  
  
जीवन्नेव महाबाहो तत्त्वं प्रेक्ष यथास्थितम् ।  
वासनावागुरोन्मुक्तो मुक्त इत्यभिधीयते ॥ ४३ ॥  
  
सा च समूलवासनामुक्तिर्यावद्देहधारणं जीवन्मुक्तिरिति प्रसिद्धा इहैव   
त्वयाप्यनुभवितुं शक्येति न मुक्तिफलभाजि संशयः कार्य इत्याशयेनाह##-  
  
यो न निर्वासनो नूनं सर्वधर्मपरोऽपि सः ।  
सर्वज्ञोऽप्यभितो बद्धः पञ्जरस्थो यथा खगः ॥ ४४ ॥  
  
स च मोक्षो न कर्मभिर्न बाह्यविषयगोचरपाण्डित्यैर्वा लभ्यः किं   
त्वात्मज्ञानेनैवेत्याशयेनाह-य इति ॥ ४४ ॥  
  
दुर्दर्शनस्य गगने शिखिपिच्छिकेव सूक्ष्मा परिस्फुरति यस्य तु वासनान्तः ।  
मुक्तः स एव भवतीह हि वासनैव बन्धो न यस्य ननु तत्क्षय एव मोक्षः ॥ ४५ ॥  
  
उक्तसमाधानं सङ्क्षिप्योपसंहरति-दुर्दर्शनस्येति ।   
स्वमायापिहितत्वाद्दुर्दर्शनस्य अनयस्य अप्राप्तवेदान्तप्रमाणस्य यस्य   
परमात्मनो गगने ऐन्द्रजालिकशिखिपिच्छिकेव नाना भ्रमदायिनी सूक्ष्मवासना   
अन्तः परिस्फुरति जीवजगदाकारेण प्रथते स एव तु अधिकारिशरीरे वेदान्तनयं   
प्राप्योत्पन्नतत्त्वज्ञानः समूलवासनाबन्धान्मुक्तो भवति । इहास्मिन्परमात्मनि ।   
ननु [इहं हेत्वर्थकम् ।] यतः समूला वासनैव बन्धस्तत्क्षय एव   
मोक्षश्चेत्यर्थः ॥ ४५ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पू० अर्जुनोपाख्याने   
जीवतत्त्वनिर्णयो नाम पञ्चपञ्चाशः सर्गः ॥ ५५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
जीवतत्त्वनिर्णयो नाम पञ्चपञ्चाशः सर्गः ॥ ५५ ॥  
  