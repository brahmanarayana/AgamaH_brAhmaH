+++
title = "०८६"

+++
षडशीतितमः सर्गः ८६  
  
चूडालोवाच ।  
  
आत्मस्वभाववशतो जातं जगदिदं महत् ।  
स्थितिं वासनयाभ्येत्य धर्मधर्मवशे स्थितम् ॥ १ ॥  
  
कुम्भे कुम्भस्यजन्मात्र वृद्धिर्ब्रह्मसमागमः ।  
तदा शिष्यस्य सार्वज्ञ्यमित्यादिरिह वर्ण्यते ॥   
  
यथावर्णितलक्षणः स्वभावः सर्ववस्तुषु आप्रलयं प्रसिद्धस्तथा   
मायाशबलस्यात्मनः सर्गादिस्वभावः श्रुत्यादिप्रसिद्धस्तद्वशत इत्यर्थः ।   
भोगार्थं सृष्टिरित्येके क्रीडार्थमिति चापरे । देवस्यैष स्वभावोऽयमाप्तकामस्य   
का स्पृहा इतिभगवद्गौडपादाः ॥ १ ॥  
  
वासनाह्रासमानीय धर्माधर्मैर्न गृह्यते ।  
ततो न जायते जन्तुरिति नो दर्शनं मुने ॥ २ ॥  
  
वासनानां ह्रासं ज्ञानाभ्यासेनापक्षयम् । नः दर्शनमनुभव इत्यशः ॥ २ ॥  
  
शिखिध्वज उवाच ।  
  
अत्युदारं महार्थं च वक्षि त्वं वदतां वर ।  
अनुभूतिमुपारूढं गूढं च परमार्थवत् ॥ ३ ॥  
  
इत्थमनुभवचमत्कारे कीर्तिते तत्प्रकारं श्रोतुकामो राजा तां प्रशंसमानः   
प्रस्तुतकथाशेषं सङ्क्षिप्य समापयेत्याह-अत्युदारमित्यादिना ॥ ३ ॥  
  
त्वद्वाक्यविभवेनाद्य श्रुतेनानेन सुन्दर ।  
पीतेनेवामृतेनाहमन्तर्यातोऽस्मि शीतताम् ॥ ४ ॥  
  
तत्समासेन तां तावदात्मोत्पत्तिं वदाशु मे ।  
ततः श्रोष्यामि यत्नेन ज्ञानगर्भां गिरं तव ॥ ५ ॥  
  
तेन पद्मजपुत्रेण मुनिना नारदेन तत् ।  
क्व कृतं वीर्यमार्येण कथयाद्य यथास्थितम् ॥ ६ ॥  
  
क्व कस्मिकृतं स्थापितम् ॥ ६ ॥  
  
चूडालोवाच ।  
  
ततो निबध्नता तेन मनोमत्तमतङ्गजम् ।  
विवेकविपुलालाने शुद्धया धीवरत्रया ॥ ७ ॥  
  
आलाने गजबन्धस्तम्भे । धीलक्षणया वरत्रया चर्मरज्ज्वा ॥ ७ ॥  
  
तद्वीर्यं कल्पकालाग्निगलितेन्दुद्रवोपमम् ।  
रसानां पारदादीनां दिव्यानामनुरञ्जनम् ॥ ८ ॥  
  
कल्पकालसम्बन्धिना अग्निना गलितस्येन्दोर्द्रव उपमा यस्य ।   
पारदकाञ्चनरूप्यादीनां रसानां शम्भुवीर्याणामनुरञ्जनमनुकारि   
सदृशमिति यावत् ॥ ८ ॥  
  
मुनिना पार्श्वगे कुम्भे स्फाटिके विलसद्रुचौ ।  
अद्भुते विद्रुताकारं चन्द्रे चन्द्र इवार्पितम् ॥ ९ ॥  
  
तत्र शैले बृहत्कान्ते स्थूलः पार्श्वेषु चाभितः ।  
गम्भीरकुक्षिः सुदृढश्चोपलाहननक्षमः ॥ १० ॥  
  
तत्र शैले मेरौ । पार्श्वेष्वभितश्च स्थूलो विपुलः अत एव गम्भीरकुक्षिः ।   
उपलेष्वाहननमास्फालनं तत्र क्षमः । आस्फाल्यमानोऽप्यस्फुटन्निति सुदृढत्वे   
उपपत्तिः । ईदृशःइ स कुम्भस्तेन नारदेन सङ्कल्पजेन क्षीरेण पूरित इति   
परेणान्वयः ॥ १० ॥  
  
सङ्कल्पितेन क्षीरेण स कुम्भस्तेन पूरितः ।  
अमृतापूरभिन्नेन विधिनेवामृतार्णवः ॥ ११ ॥  
  
स्वसङ्कल्पसृष्टामृतापूरात्मना भिन्नेन विभक्तेन विधिना स्रष्ट्रा   
अरण्यश्चार्णवाविति ब्रह्मलोके श्रुतिप्रसिद्धोऽमृतार्णवो यथा पूरितस्तद्वदित्यर्थः   
॥ ११ ॥  
  
तत्र मासाद्गतो वृद्धिं मुनिमन्दाहुतिक्रमः ।  
अमृताब्धौ शुभो गर्भ इन्दोरिन्दुरिवानुजः ॥ १२ ॥  
  
तत्र क्षीरे स्नेहोत्सुकं मुनिं मन्दं अग्निकार्याहुतिषु क्रमयति प्रवर्तयतीति   
मुनिमन्दाहुतिक्रमः अमृताब्धौ इन्दोरनुजः प्रतिबिम्बेन्दुरिव ववृधे ॥ १२ ॥  
  
इन्दुं मास इवापूर्णं कालेन सुषुवे घटः ।  
गर्भं कमलपत्राक्षं प्रसूनमिव माधवः ॥ १३ ॥  
  
मासः आपूर्णमिन्दुमिव ॥ १३ ॥  
  
परिपूर्णसमस्ताङ्गः कुम्भाद्गर्भो विनिर्ययौ ।  
इन्दुः सूक्ष्मादिवाम्भोधेरपरः क्षयवर्जितः ॥ १४ ॥  
  
सूक्ष्माद्घटपरिच्छिन्नादम्भोधेः क्षीरार्णवात्क्षयवर्जितोऽपर इन्दुरिव ॥ १४ ॥   
  
दिनैः कतिपयैरेव वृद्धिमभ्याजगाम सः ।  
अप्रमेयाङ्गसौन्दर्यः शुक्लपक्षे शशी यथा ॥ १५ ॥  
  
सर्वसंस्कारसम्पन्ने स तस्मिन्नारदो मुनिः ।  
भाण्डाद्भाण्ड इवाशेषं विद्याधनमयोऽजयत् ॥ १६ ॥  
  
सर्वैर्जातकर्माद्युपनयनान्तैः संस्कारैः सम्पन्ने तस्मिन्पुत्रे ॥ १६ ॥  
  
दिनैः कतिपयैरेव विज्ञाताशेषवाङ्मयम् ।  
चकारैनं मुनिवरः प्रतिबिम्बमिवात्मनः ॥ १७ ॥  
  
विज्ञातान्यशेषाणि वाङ्मयानि विद्यास्थनानि येन तथाविधम् ॥ १७ ॥  
  
तेनाराजत पुत्रेण मुनिना मुनिनायकः ।  
रत्नाद्रौ प्रतिबिम्बेन सन्ध्योदित इवोडुराट् ॥ १८ ॥  
  
रत्नाद्रौ स्फटिकाचले । सन्ध्योदितः पूर्ण इति यावत् ॥ १८ ॥  
  
अथैनं पुत्रमादाय ब्रह्मलोकं स नारदः ।  
जगामाथ स्वपितरं ब्रह्माणं चाभ्यवादयत् ॥ १९ ॥  
  
कृताभिवन्दनं ब्रह्मा पौत्रमादाय तं तदा ।  
अभिवादितवेदादिं स्वयमङ्के न्यवेशयत् ॥ २० ॥  
  
ग्रहणधारणसौष्ठवपरिष्टानाय अभिमुखं वादितं वादयित्वा परीक्षितं   
वेदादिसर्वविद्यास्थानं यस्य तथाविधं प्रीत्याङ्के न्यवेशयेत् ॥ २० ॥  
  
अथाशीर्वादमात्रेण सर्वज्ञं ज्ञानपारगम् ।  
पौत्रं तं कुम्भनामानं चकार कमलोद्भवः ॥ २१ ॥  
  
ज्ञानायां पारं परमावधिभूतं तत्त्वज्ञानं तत्र विश्रान्तं चकार ॥ २१ ॥  
  
साधो सोऽहमयं कुम्भः पौत्रोऽहं पद्मजन्मनः ।  
पुत्रोऽहं नारदमुनेः कुम्भनामास्मि कुम्भजः ॥ २२ ॥  
  
हे साधो स कुम्भः अयं त्वत्पुरस्थोऽहम् । ननु स्त्रीणां परदैवतस्य स्वभर्तुः   
समक्षं धर्मज्ञया वैदर्भ्या चूडालया कथमिदमनृतमुच्यते ।   
शतमश्वानृते हन्ति सहस्रं तु गवानृते । आत्मानं स्वजनं हन्ति पुरुषः   
पुरुषानृते ॥ इति हि पूर्वरामायणे श्रीरामवचनम् । योऽन्यथा   
सन्तमात्मानमन्यथा प्रतिपादयेत् । किं तेन न कृतं पापं चोरेणात्मापहारिणा इति   
महाभारते भरतं प्रति शकुन्तलावचनं चेत्थं कुप्येतेति चेत् । नैष दोषः ।   
उपदेक्ष्यमाणब्रह्मविद्याप्ररोचनार्थस्य तद्वाक्यस्य   
तात्पर्यविषयार्थाबाधेनानृतत्वाभावात् बबरः प्रवाहणिरकामयत । स्तेनं   
मनोऽनृतवादिनी वाक् । ग्रावाणः प्लवन्ते   
इत्यादिवैदिकार्थवादवाक्यवत्प्रामाण्योपपत्तेः । तत्त्वज्ञानबलेन   
सार्वात्म्यप्राप्तेर्वा अहं मनुरभवं सूर्यश्च इत्यादिवामदेवोक्तिवत्सोऽहमयं   
कुम्भ इत्याद्युक्तिर्नानृता । न च भर्तृवञ्चनादोषः । कर्मणा मनसा वाचा सदा   
भर्तुर्हितं चरेत् इति वचनाद्भर्तुर्विद्याविश्वासजननेन परमहितस्यास्य वाक्यस्य   
वञ्चनात्वाभावादिति ॥ २२ ॥  
  
निवसाम्यब्जजपुरे पित्रा सह यथासुखम् ।  
चत्वारः सुहृदो वेदा मम लीलाविलासिनः ॥ २३ ॥  
  
मातृष्वसा मे गायत्री मम माता सरस्वती ।  
ब्रह्मलोके मम गृहं पौत्रस्तत्रास्मि सुस्थितः ॥ २४ ॥  
  
साक्षान्मातुरभावात्पितुर्मात्रादय एव स्वस्य मात्रादय इत्याशयेनाह##-  
  
यथाकाममशेषेण जगन्ति विहराम्यहम् ।  
लीलया परिपूर्णत्वान्न तु कार्येण केनचित् ॥ २५ ॥  
  
धरां पतति मे पादौ पततो न महीतले ।  
रजः स्पृशन्ति नाङ्गानि ग्लानिं नायाति मे वपुः ॥ २६ ॥  
  
उक्तार्थविश्वासार्थं स्वस्यां देवलिङ्गानि दर्शयति-धरामिति । मयि धरां   
पतति भूलोके सञ्चरति सति मे पादौ महीतले न पततः ॥ २६ ॥  
  
अद्याकाशपथा गच्छन्दृष्टवांस्त्वामहं पुरः ।  
इह तेनागतोऽस्म्यङ्ग सर्वं कथितवानिति ॥ २७ ॥  
  
एषोऽहमित्यखिलमेव यथानुभूतं ते वर्णितं ननु मया वनवासतज्ज्ञ ।  
सन्तो हि सङ्कथनमार्यजनोत्तमेषु निर्मान्त्यलं सुभगसंव्यवहारदक्षाः ॥   
२८ ॥  
  
उक्तिमुपसंहरति-एष इति । हे वनवासतज्ज्ञ वनवासगुणांस्तत्फलं   
चित्तशुद्धिं च जानन् अहमेष उक्तप्रकारजन्मादिमानित्यखिलमेव त्वत्पृष्टं ते   
यथानुभूतं मया वर्णितम् । पादादौ ते इत्यादेशश्छान्दसः । आर्यजनोत्तमेषु   
पृच्छत्सु सन्तः सङ्कथनं निर्मान्ति कुर्वन्त्येव । यतस्ते सुभगैः सद्भिः सह   
प्रश्नोत्तरकथनसंव्यवहारे दक्षा अतस्त्वं यद्यदभीप्सितं तत्तत्कामं पृच्छ   
अहं तद्वक्तुं दक्षोऽस्मीति भावः ॥ २८ ॥  
  
श्रीवाल्मीकिरुवाच ।  
  
इत्युक्तवत्यथ मुनौ दिवसो जगाम सायन्तनाय विधयेऽस्तमिनो जगाम ।  
स्नातुं सभा कृतनमस्करणा जगाम श्यामाक्षये रविकरैश्च सहाजगाम ॥   
२९ ॥  
  
इत्यार्षे श्रीवासिष्ठमहारामा० वा० दे० मो निर्वाणप्रकरणे पू० चूडालोपाख्याने   
कुम्भजननकथनं नाम षडशीतितमः सर्गः ॥ ८६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
कुम्भजननकथनं नाम षडशीतितमः सर्गः ॥ ८६ ॥  
  
अष्टादशो दिवसः   
  