+++
title = "०३२"

+++
द्वात्रिंशः सर्गः ३२   
  
श्रीवसिष्ठ उवाच ।  
  
अथ वीरवरोत्कण्ठनृत्यदप्सरसि [वरात्कण्ठा इति पाठः]   
स्थिता ।  
लीलावलोकयामास व्योम्नि विद्यान्वितावनौ ॥ १ ॥  
  
साङ्कल्पिकविमानस्थज्ञप्तिलीलावलोकितम् ।  
सन्नद्धसेनाद्वितयं युयुत्स्वत्रोपवर्ण्यते ॥ १ ॥  
  
विद्या सरस्वती तदन्विता लीला अवनौ सेनाद्वितयमवलोकयामासेति सम्बन्धः ॥ १   
॥  
  
स्वराष्ट्रमण्डले भर्तृपालिते बलमालिते ।  
कस्मिंश्चिद्विततारण्ये द्वितीयाकाशभीषणे ॥ २ ॥  
  
बलेन चतुरङ्गसैन्येन मालिते वेष्टिते ।   
सिंहवृश्चिकरक्षःपिशाचाधारत्वाद्द्वितीयाकाशभीषणे ॥ २ ॥  
  
सेनाद्वितयमाक्षुब्धं सौम्याब्धिद्वितयोपमम् ।  
महरम्भघनं मत्तं स्थितं राजद्वयान्वितम् ॥ ३ ॥  
  
महद्भिरारम्भैः कार्योद्योगैः ॥ ३ ॥  
  
युद्धसज्जं सुसन्नद्धमिद्धमग्निमिवाद्भुतम् ।  
पूर्वप्रहारसम्पातप्रेक्षाक्षुब्धाक्षिलक्षितम् ॥ ४ ॥  
  
उद्यतामलनिस्त्रिंशधारासारवहज्जनम् ।  
कचत्परश्वधप्रासभिन्दिपालर्ष्टिमुद्गरम् ॥ ५ ॥  
  
निस्त्रिंशानां खड्गानां धारा एवासारा जलधारास्तान्वहन्तो जना यत्र ।   
परश्वधं परशुः । भिन्दिपालादय आयुधविशेषाः ॥ ५ ॥  
  
प्। २०८)  
  
गरुत्मत्पक्षविक्षुब्धवनसम्पातकम्पितम् ।  
उद्यद्दिनकरालोकचञ्चत्कनककङ्कटम् ॥ ६ ॥  
  
कङ्कटं वर्म ॥ ६ ॥  
  
परस्परमुखालोककोपप्रोद्दामितायुधम् ।  
अन्योन्यबद्धदृष्टित्वाच्चित्रं भित्ताविवार्पितम् ॥ ७ ॥  
  
कोपात्प्रोद्दामितानि प्रोद्यतानि ॥ ७ ॥  
  
लेखामर्यादया दीर्घबद्धया स्थापितस्थिति ।  
अनिवार्यमहासैन्यझाङ्काराश्रुतसङ्कथम् ॥ ८ ॥  
  
सर्पादिनिरोधाय मान्त्रिकोल्लिखितरेखासदृश्या   
सेनाद्वयमध्यकृतरेखालक्षणया वा मर्यादया ।   
झाङ्कारैर्ध्वनिभिरभिभूतत्वादश्रुताः सङ्कथा मिथोवार्ता यत्र ॥ ८ ॥  
  
पूर्वप्रहारस्मयतश्चिरं संशान्तदुन्दुभि ।  
निबद्धयोधसंस्थाननिखिलानीकमन्थरम् ॥ ९ ॥  
  
राजाज्ञातः पूर्वं प्रहारो मा भूदिति स्मयोऽत्र शङ्का ततो   
निमित्तान्निबद्धप्रायेण योधा एव संस्थानानि प्रधानावयवसन्निवेशा   
यस्य तथाविधेन निखिलानीकेन मन्थरम् ॥ ९ ॥  
  
धनुर्द्वितयमात्रात्मशून्यमध्यैकसेतुना ।  
विभक्तं कल्पवातेन मत्तमेकार्णवं यथा ॥ १० ॥  
  
धनुर्द्वितयप्रमाणं जनशून्यात्मकं यन्मध्यं तल्लक्षणेनैकसेतुना ॥   
१० ॥  
  
काये [कार्यसङ्कर इति पाठः]   
सङ्कटसंरम्भचिन्तापरवशेश्वरम् ।  
विरटड्भेककण्ठत्वग्भङ्गुरातुरहृद्गुहम् ॥ ११ ॥  
  
ईश्वरौ राजानौ । भयाद्भेककण्ठत्वगिव भङ्गुरा कम्पमाना आतुराणां   
भीरूणां हृद्गुहा यत्र ॥ ११ ॥  
  
प्राणसर्वस्वसन्त्यागसोद्योगासङ्ख्यसैनिकम् ।  
कर्णाकृष्टशरौघौघत्यागोन्मुखधनुर्धरम् ॥ १२ ॥  
  
शरौघलक्षणस्यौघस्य प्रवाहस्य ॥ १२ ॥  
  
प्रहारपातसम्प्रेक्षानिष्पन्दासङ्ख्यसैनिकम् ।  
अन्योन्योत्कण्ठकाठिन्यभरभ्रुकुटिसङ्कटम् ॥ १३ ॥  
  
युद्धोत्कण्ठया काठिन्यं निर्दयता । क्रोध इति यावत् ।   
तद्भरप्रयुक्तभ्रुकुटिभिः सङ्कटं दुष्प्रेक्ष्यम् ॥ १३ ॥  
  
परस्परसुसङ्घट्टकटुटङ्कारकङ्कटम् ।  
वीरयोधमुखादग्धभीरुप्रेप्सितकोटरम् ॥ १४ ॥  
  
सुसङ्घट्टोऽभिघातस्तेन कटुटङ्काराः कङ्कटा वारबाणा यत्र ।   
वीरयोधमुखाग्निना आदग्धैरिव श्यामीकृतमुखैर्भीरुभिर्निलयनाय   
प्रेप्सिता गिरिकोटरा यत्र ॥ १४ ॥  
  
मिथःसंस्थानकालोकमात्रासन्दिग्धजीवितम् ।  
समस्ताङ्गरुहासक्तप्रांशुवृद्धेभमानवम् ॥ १५ ॥  
  
संस्थानकं युद्धं तदालोकनपर्यन्तं असन्दिग्धं जीवितं यस्य ।   
सम्यगस्तैरुदञ्चितैरङ्गरुहैरासक्ता अत एवोर्ध्वं प्रांशवस्तिर्यक्च   
वृद्धा उपचिता इभा मानवाश्च यत्र ॥ १५ ॥  
  
पूर्वप्रहारसम्प्रेक्षाव्यग्रप्राणतया तया ।  
संशान्तकल्लोलरवं निद्रामुद्रपुरोपमम् ॥ १६ ॥  
  
प्राणशब्देन तद्वशं चित्तं लक्ष्यते ॥ १६ ॥  
  
संशान्तशङ्खसङ्घाततूर्यनिर्ह्राददुन्दुभि ।  
भूतलाकाशसंलीनसर्वपांसुपयोधरम् ॥ १७ ॥  
  
पांसुपयोधरयोर्यथाक्रमं सम्बन्धः ॥ १७ ॥  
  
पलायनपरैः पश्चात्त्यक्तमङ्गुलमण्डलम् [मङ्गलमण्डलं   
इति पाठः] ।  
विसारिमकरव्यूहमत्स्यसङ्ख्याब्धिभासुरम् ॥ १८ ॥  
  
मङ्गुलाः सेनामण्डनभूताः शूराः । मकरव्यूहानां मत्स्यानां च   
सङ्ख्यं युद्धं यस्मिंस्तथाविधाब्धिरिव भासुरम् ॥ १८ ॥  
  
पताकामञ्जरीपुञ्जविजिताकाशतारकम् ।  
हास्तिकोत्तम्भितकरकाननीकृतखान्तरम् ॥ १९ ॥  
  
हास्तिकानां हस्त्यारोहाणामुत्तम्भितैरूर्घ्वीकृतैः करैः काननमिव   
सम्पद्यमानं कृतं खान्तरं नभोवकाशो यस्मिन् ॥ १९ ॥  
  
तरत्तरलभापूरसपक्षसकलायुधम् ।  
धमद्धमितिशब्दैश्च श्वासोत्थैर्घ्मातखान्तरम् ॥ २० ॥  
  
तरद्भिः प्लवद्भिस्तरलैर्भापूरैः सपक्षाणीव संवृत्तानि सकलायुधानि   
यस्मिन् दुन्दुभ्यादीनां धमद्धमितिशब्दैः श्वासोत्थैः   
शङ्खकाहलादिशब्दैश्च ध्मातं शब्दायमानं कृतम् ॥ २० ॥  
  
चक्रव्यूहकराक्रान्तदुर्वृत्तसुरभासुरम् ।  
गरुडव्यूहसंरम्भविद्रवन्नागसञ्चयम् ॥ २१ ॥  
  
साम्प्रतं सेनयोः प्रदेशभेदेन व्यूहरचनाभेदं वर्णयन्विशिनष्टि -   
चक्रेति । क्वचिच्चक्रव्यूहस्य करैर्निर्मातृभिः पुरुषैराक्रान्ता दुर्वृत्ता   
दानवा यैस्तथाविधैः सुरैरिव भासुरम् ।   
नागशब्दश्लेषभित्तिकाभेदारोपेण [श्लेषनिमित्तक इति पाठः]   
सर्पात्मतया गजा उच्यन्ते ॥ २१ ॥  
  
श्येनव्यूहविभिन्नाग्रसन्निवेशोत्तमध्वनि ।  
अन्योन्यास्फोटनिःशेषप्रपतद्भूरिवृन्दकम् ॥ २२ ॥  
  
क्वचित्तु श्येनव्यूहेन विभिन्नो विभक्तो यः प्रतिसैन्यसन्निवेशस्तेन हेतुना   
उत्तमस्तारतमो ध्वनिर्यस्मिन् । क्वचित्तु अन्योन्यं प्रतिभुजास्फोटेन   
संरम्भान्निःशेषं कृत्स्नशः प्रपतन्तो भूरिवृन्दकाः समूहा यस्मिन् ॥   
२२ ॥  
  
विविधव्यूहविन्यासवान्तवीरवरारवम् ।  
करप्रतोलनोल्लासमत्तमुद्गरमण्डलम् ॥ २३ ॥  
  
व्यूहविन्यासाद्वान्तानां पुरोनिर्गतानां वीराणां वर आरवो यस्मिन् । करेण   
प्रतोलनमुद्यमनं तत्कृतेनोल्लासेन मत्तानीव भ्रमन्ति मुद्गरमण्डलानि   
यस्मिन् ॥ २३ ॥  
  
कृष्णायुधांशुजलदश्यामीकृतदिवाकरम् ।  
अनिलाधूतपल्यूलसूत्कृताभशरध्वनि ॥ २४ ॥  
  
कृष्णानां श्यामानामायुधानामंशुभिरिवोत्थितैर्जलदैः   
श्यामीकृतस्तिरोहित इति यावत् । पल्यूलास्तृणविशेषास्तेषां सूत्कृतमिति   
वायुसङ्घट्टनजन्यशब्दानुकरणम् ॥ २४ ॥  
  
अनेककल्पकल्पाग्रसवृन्दमिव संस्थितम् ।  
प्रलयानिलसङ्क्षुब्धमेकार्णवमिवोत्थितम् ॥ २५ ॥  
  
कल्पाय प्रलयाय कल्पन्ते समर्था भवन्तीति कल्पकल्पाः   
पुष्करावर्तकादिमेघाः । अनेकैस्तैरग्रे सवृन्दं सङ्घीभूतमिव ॥ २५ ॥  
  
सद्यश्छिन्नं महामेरोः पक्षद्वयमिव स्फुरत् ।  
क्षुब्धमारुतनिर्धूतमिव कज्जलपर्वतम् ॥ २६ ॥  
  
कज्जलपर्वतोऽञ्जनाद्रिः । श्यामतमगजादिबाहुल्यात्तत्साम्योक्तिः ॥ २६ ॥  
  
प्। २०९)  
  
पातालकुहरात्क्षुब्धमन्धकारमिवोत्थितम् ।  
लोकालोकमिवोन्मत्तनृत्यलोललसत्तटम् ।  
महानरकसङ्घातं भित्त्वावनिमिवोत्थितम् ॥ २७ ॥  
  
उन्मत्तनृत्येन लोला लसन्तश्च तटा वप्राणि यस्य ॥ २७ ॥  
  
आलोलकुन्तमुसलासिपरश्वघांशु-  
श्यामायमानदिवसातपवारिपूरैः ।  
एकार्णवं भुवनकोशमिवाचिरेण  
कर्तुं समुद्यतमगाधमनन्तपूरैः ॥ २८ ॥  
  
कुन्ताद्यायुधानामंशवः किरणास्तल्लक्षणैः श्यामायमानो दिवसातपो   
येभ्यस्तथाविधैर्वारिभिः पूर्यन्त इति वा वारिभिः पूरयन्ति जगदिति वा   
वारिपूरा मेघास्तैर्भुवनकोशमनन्तैः पूरैः प्रवाहैरगाधमेकार्णवं   
कर्तुं समुद्यतमिवेत्यर्थः ॥ २८ ॥  
  
इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने   
आहवारम्भणं नाम द्वात्रिंशः सर्गः ॥ ३२ ॥  
  
इति श्रीवासिष्ठमहारामायणे तात्पर्यप्रकाशे उत्पत्तिप्रकरणे   
आहवारम्भणं नाम द्वात्रिंशः सर्गः ॥ ३२ ॥  
  
  