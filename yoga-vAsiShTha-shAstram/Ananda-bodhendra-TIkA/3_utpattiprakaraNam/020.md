+++
title = "०२०"

+++
विंशः सर्गः २०   
  
श्रीदेव्युवाच ।  
  
स ते भर्ताद्य सम्पन्नो द्विजो भूपत्वमागतः ।  
या सावरुन्धती नाम ब्राह्मणी सा त्वमङ्गने ॥ १ ॥  
  
श्रुते प्राग्जन्मचरितेऽप्यसम्भावनकातरा ।  
लीलात्र बोध्यते देव्या दृष्टान्तैश्चोपपत्तिभिः ॥ १ ॥  
  
स द्विजोऽद्य भूपत्वमागतः संस्ते भर्ता सम्पन्नः ॥ १ ॥  
  
इहेमौ कुरुतो राज्यं तौ भवन्तौ सुदम्पती ।  
चक्रवाकाविव नवौ भुवि जातौ शिवाविव ॥ २ ॥  
  
शिवश्च शिवा च शिवौ ॥ २ ॥  
  
प्। १७७)  
  
एष ते कथितः सर्वः प्राक्तनः संसृतिक्रमः ।  
भ्रान्तिमात्रकमाकाशमेवं जीवस्वरूपधृक् ॥ ३ ॥  
  
उक्तां कथामुपसंहरन्ती सर्गद्वयवत्प्राक्तनोऽपि सर्गो भ्रम एवेत्याह -   
एष इति । तत्र ब्रह्माकाशस्य जीवभावभ्रम एव मूलमित्याह - भ्रान्तीति ॥ ३   
॥  
  
भ्रमादस्माच्चिदाकाशे भ्रमोऽयं प्रतिबिम्बितः ।  
असत्य एव वा सत्यो भवतोर्भवभङ्गदः ॥ ४ ॥  
  
उत्तरोत्तरभ्रमे पूर्वपूर्वभ्रमो हेतुरिति दर्शयति - भ्रमादिति ।   
स्वदृष्ट्या असत्य एव अधिष्ठानदृष्ट्या सत्यो वा ॥ ४ ॥  
  
तस्माद्भ्रान्तिमयः कः स्यात्को वा भ्रान्त्युज्झितो भवेत् ।  
सर्गो निरर्गलानर्थबोधान्नान्यो विजृम्भते ॥ ५ ॥  
  
एवं च मिथ्यानर्थबोधत्वेन सर्वसर्गाणां तुल्यतैवेत्याह - तस्मादिति ॥ ५   
॥  
  
श्रीवसिष्ठ उवाच ।  
  
इत्याकर्ण्य चिरं चारु विस्मयोत्फुल्ललोचना ।  
भूत्वोवाच वचो लीला लीलालसपदाक्षरम् ॥ ६ ॥  
  
असम्भावनया चिरं विस्मयोत्फुल्ललोचना भूत्वा ॥ ६ ॥  
  
लीलोवाच ।  
  
देवि भोस्त्वद्वचो मिथ्या कथं सम्पन्नमीदृशम् ।  
क्व विप्रजीवः स्वगृहे क्वेमे वयमिह स्थिताः ॥ ७ ॥  
  
मिथ्या अनृतमथवा त्वद्वचस्त्वमिथ्या ईदृशं विरुद्धमिदं कथं   
सम्पन्नमित्यर्थः । इहासिन्विपुले देशे ॥ ७ ॥  
  
तादृग्लोकान्तरं सा भूस्ते शैलास्ता दिशो दश ।  
कथं भान्ति गृहस्यान्तर्मद्भर्ता येष्ववस्थितः ॥ ८ ॥  
  
समाधिदृष्टभर्तृसर्गोऽपि स्वगृहे असम्भावित इत्याह - तादृगिति ॥ ८ ॥  
  
मत्त ऐरावतो बद्धः सर्षपस्येव कोटरे ।  
मशकेन कृतं युद्धं सिंहौघैरणुकोटरे ॥ ९ ॥  
  
असम्भावनापुष्टये देव्युक्तार्थे दृष्टान्तैरसमञ्जसतामुपपादयति -   
मत्त इत्यादित्रिभिः ॥ ९ ॥  
  
पद्माक्षे स्थापितो मेरुर्निर्गिर्णो भृङ्गसूनुना ।  
स्वप्नाब्दगर्जितं श्रुत्वा चित्रं नृत्यन्ति बर्हिणः ॥ १० ॥  
  
असमञ्जसमेवैतद्यथा सर्वेश्वरेश्वरि ।  
तथा गृहान्तः पृथ्वी शैलाश्चेत्यसमञ्जसम् ॥ ११ ॥  
  
यथावदेतद्देवेशि कथयामलया धिया ।  
प्रसादानुगृहीते हि नोद्विजन्ते महौजसः ॥ १२ ॥  
  
यथावत् यथैतदुपपद्यते तथेत्यर्थः ॥ १२ ॥  
  
श्रीदेव्युवाच ।  
  
नाहं मिथ्या वदामीदं यथावच्छृणु सुन्दरि ।  
भेदनं नियतीनां हि क्रियते नास्मदादिभिः ॥ १३ ॥  
  
असामञ्जस्योपपादनसम्भावितमनृतवदनं परिहरन्ती देव्याह -   
नाहमिति द्वाभ्याम् । नियतीनां नानृतं वदेत् इत्यादिश्रौतनियमानाम् ॥ १३ ॥  
  
विभिद्यमानामन्येन स्थापयाम्यहमेव याम् ।  
मर्यादां तां मया भिन्नां कोऽपरः पालयिष्यति ॥ १४ ॥  
  
सग्रामद्विजजीवात्मा तस्मिन्नेव स्वसद्मनि ।  
व्योम्न्येवेदं महाराष्ट्रं व्योमात्मैव प्रपश्यति ॥ १५ ॥  
  
राजवासनोपहितचिद्व्योमात्मैव ॥ १५ ॥  
  
प्राक्तनी सा स्मृतिर्लुप्ता [स्मृतिर्नष्टा इति पाठः]   
युवयोरुदितान्यथा ।  
स्वप्ने जाग्रत्स्मृतिर्यद्वदेतन्मरणमङ्गने ॥ १६ ॥  
  
तावेवावां चेत्कुतो न प्रत्यभिजानीवो मरणस्य वा किं रूपं तत्राह -   
प्राक्तनीति ॥ १६ ॥  
  
यथा स्वप्ने त्रिभुवनं सङ्कल्पे त्रिजगद्यथा ।  
यथा कथार्यसङ्ग्रामो मरुभूमौ जलं यथा ॥ १७ ॥  
  
तस्य ब्राह्मणगेहस्य सशैलवनपत्तना ।  
इयमन्तः स्थिताः भूमिः सङ्कल्पादर्शयोरिव ॥ १८ ॥  
  
अस्त्यैवेयमाभाति सत्येव घनसर्गता ।  
तस्मात्सत्यावभासस्य चिद्व्योम्नः कोशकोटरे ॥ १९ ॥  
  
असत्यस्यापि सत्यवद्भाने निमित्तमाह - तस्मादिति ।   
पञ्चकोशान्तर्गतसत्यचिद्व्योम्नो निमितादित्यर्थः ॥ १९ ॥  
  
असत्याद्यत्समुत्पन्नं स्मृत्या नाम तदप्यसत् ।  
मृततृष्नातरङ्गिण्यां तरङ्गोऽपि न सद्यतः ॥ २० ॥  
  
प्राक्सर्गस्यासत्यत्वेऽस्य सर्गस्य किं तत्राह - असत्यादिति ॥ २० ॥  
  
इदं त्वदीयं सदनं तद्गेहाकाशकोशगम् ।  
विद्धि मां त्वां च सर्वं च तच्चिद्व्योमैव केवलम् ॥ २१ ॥  
  
स्वप्नसम्भ्रमसङ्कल्पस्वानुभूतिपरम्पराः ।  
प्रमाणान्यत्र मुख्यानि सम्बोधाय प्रदीपवत् ॥ २२ ॥  
  
सर्वप्रपञ्चमिथ्यात्वे चिन्मात्रपरिशेषे   
चानुभवसिद्धदृष्टान्तमुखेनानुमानप्रमाणान्याह - स्वप्नेति ॥ २२ ॥  
  
स्थितो ब्राह्मणगेहान्तर्द्विजजीवस्तदम्बरे ।  
ससमुद्रवना पृथ्वी स्थिताब्ज इव षट्पदः ॥ २३ ॥  
  
अनेन सर्गेण न केवलं गेहाकाश एव न पूर्यते किन्तु   
तदेकदेशस्थजीवाकाशैकदेशोऽपि । अतो मिथ्यात्वमित्याह - स्थित इति   
द्वाभ्याम् ॥ २३ ॥  
  
तस्याः कस्मिंश्चिदेकस्मिन्पेलवे कोणकोटरे ।  
इदं पत्तनदेहादि केशोण्ड्रक इवाम्बरे ॥ २४ ॥  
  
निर्मले नभसि कुण्डलितकेशाकारभ्रमः केशोण्ड्रकः ॥ २४ ॥  
  
तस्मिन्नस्मिन्पुरे तन्वि तदेव सदनं स्थितम् ।  
तस्मात्किं त्रसरेण्वन्तर्जगद्वृन्दमिव स्थितम् ॥ २५ ॥  
  
एवञ्च विप्रसदनस्य विपुरलसर्गान्तःप्ररोहेणाश्वतरीकुक्षेर्गर्भेणेव न   
विनाशशङ्कापीत्याह - तस्मिन्निति । एवकारो भिन्नक्रमः ।   
तस्मिन्सदनेऽस्मिन्सर्गे पुरे चान्तर्निरूढेऽपीति शेषः । तद्विप्रसदनं स्थितमेव   
न विदीर्णमित्यर्थः । एवं च तस्माद्विप्रसदनादुदाहृतात्किमाश्चर्यं   
यतस्त्रसरेण्वन्तरेऽपि जगद्वृन्दं स्थितम् । इवकारो   
मिथ्यात्वेनासामञ्जस्यपरिहारद्योतनार्थः ॥ २५ ॥  
  
परमाणौ परमाणौ सन्ति वत्से चिदात्मनि ।  
अन्तरन्तर्जगन्तीति किन्त्वेतन्नाम शङ्क्यते ॥ २६ ॥  
  
आकाशादिजगत्सर्गेण [सर्गे न इति पाठः] ण्ववच्छिन्नचिदात्मन्यपि   
तत्सम्भवे निरालम्बैवासम्भवाशङ्केत्याह - परमाणाविति ॥ २६ ॥  
  
प्। १७८)  
  
लीलोवाच ।  
  
अष्टमे दिवसे विप्रः स मृतः परमेश्वरि ।  
गतो वर्षगणोऽस्माकं मातः कथमिदं भवेत् ॥ २७ ॥  
  
श्रीदेव्युवाच ।  
  
देशदैर्घ्यं यथा नास्ति कालदैर्घ्यं तथाङ्गने ।  
नास्त्येवेति यथान्यायं कथ्यमानं मया शृणु ॥ २८ ॥  
  
यथैतत्प्रतिभामात्रं जगत्सर्गावभासनम् ।  
तथैतत्प्रतिभामात्रं क्षणकल्पावभासनम् ॥ २९ ॥  
  
क्षणकल्पं जगत्सर्वं त्वत्तामत्तात्मजन्मनाम् ।  
यथावत्प्रतिभासस्य् वक्ष्ये क्रममिमं शृणु ॥ ३० ॥  
  
प्रतिभामात्रत्वं कुतस्तत्राह - क्षणेति । यतः क्षणकल्पादि सर्वं   
जगत्त्वत्तामत्ताध्यासाधीनात्मजन्मभ्रमवतामेव प्रतिभासते इति शेषः ।   
तत्प्रतिभासक्रमं वक्तुं प्रतिजानीते - यथावदिति ॥ ३० ॥  
  
अनुभूय क्षणं जीवो मिथ्यामरणमूर्च्छनम् ।  
विस्मृत्य प्राक्तनं भावमन्यं पश्यति सुव्रते ॥ ३१ ॥  
  
तदेवोन्मेषमात्रेण व्योम्न्येव व्योमरूप्यपि ।  
आधेयोऽयमिहाधारे स्थितोऽहमिति चेतति [चेतसि इति सर्वत्र पाठः] ॥   
३२ ॥  
  
व्योमेवाधारदेहादिशून्योऽपि चेतति [चेतसि इति सर्वत्र पाठः] स्मरति ।   
संस्कार उद्भवतीति यावत् ॥ ३२ ॥  
  
हस्तपादादिमान्देहो ममायमिति पश्यति ।  
यदेव चेतति [चेतसि इति सर्वत्र पाठः] वपुस्तदेवेदं स पश्यति ॥   
३३ ॥  
  
एतस्याहं पितुः पुत्रो वर्षाण्येतानि सन्ति मे ।  
इमे मे बान्धवा रम्या ममेदं रम्यमास्पदम् ॥ ३४ ॥  
  
आस्पदं गृहम् ॥ ३४ ॥  
  
जातोऽहमभवं बालो वृद्धिं यातोऽहमीदृशः ।  
बान्धवाश्चास्य मे सर्वे तथैव विचरन्त्यमी ॥ ३५ ॥  
  
चित्ताकाशघनैकत्वात्स्वेऽप्यन्येऽपि भवन्ति ते ।  
एवं नामोदितेऽप्यस्य चित्ते संसारखण्डके ॥ ३६ ॥  
  
ननु बान्धवानां देहसम्बन्धित्वेन कल्पनात्तदीयत्वेऽपि कथं स्वीयत्वं   
तत्राह - चित्तेति । देहभावापन्नचित्तस्यात्माकाशस्य च   
दृढतरैक्याध्यासात्ते वस्तुतोऽन्येऽपि स्वे स्वीया अपि भवन्तीत्यर्थः । एवं   
नामैवं सति देहभावापन्ने ॥ ३६ ॥  
  
न किञ्चिदप्यभ्युदितं स्थितं व्योमैव निर्मलम् ।  
स्वप्ने द्रष्टरि यद्वच्चित्तद्वद्दृश्ये चिदेव सा ॥ ३७ ॥  
  
सर्वगैकतया यस्मात्सा स्वप्ने दृष्टदर्शना ।  
यथा स्वप्ने तथोदेति परलोकदृगादिभिः ॥ ३८ ॥  
  
स्वप्ने सर्वत्र सर्वेषु द्रष्टृदृश्यभावेन कल्पितभेदेष्वदर्शनानुगता   
चित्तदुभयबाधे एकतया दृष्टदर्शना भूयो दृष्टा यस्मात्तस्मान्न   
किञ्चिदप्यभ्युदितमिति पूर्वत्रान्वयः ॥ ३८ ॥  
  
परलोके यथोदेति तथैवेहाभ्युदेति सा ।  
तत्स्वप्नपरलोकेहलोकानामसतां सताम् ॥ ३९ ॥  
  
असतामेव भ्रान्त्या सताम् ॥ ३९ ॥  
  
न मनागपि भेदोऽस्ति वीचीनामिव वारिणि ।  
अतो जातमिदं विश्वमजातत्वादनाशि च ॥ ४० ॥  
  
स्वरूपत्वात्तु नास्त्येव यच्च भाति चिदेव सा ।  
यथैव [तथैव इति पाठः] चेत्यनिर्हीणा परमव्योमरूपिणी ॥ ४१ ॥  
  
स्वं आत्मैव पारमार्थिकं रूपं यस्य तत्त्वाज्जगद्रूपेण नास्त्येव । किं तर्हि   
प्रत्यक्षादिप्रमाणैर्भाति तत्राह - यच्चेति । अधिष्ठानचैतन्यमेव   
सर्वप्रमाणैर्भाति तस्यैवाज्ञातत्वेन अबाध्यत्वेन च प्रमाणयोग्यत्वान्नतु   
जडं तत्रावरणकृत्याभावेन प्रमाणप्रवृत्तिफलाभावादिति भावः ॥ ४१   
॥  
  
सचेत्यापि तथैवैषा परमव्योमरूपिणी ।  
तस्माच्चेत्यमतो नान्यद्वीचित्वादीव वारितः ॥ ४२ ॥  
  
सचेत्येति । आरोपितचेत्येनाधिष्ठानादूषणादिति भावः । अतोऽस्याश्चितः ॥ ४२ ॥  
  
वीचित्वं च रसे नास्ति शशशृङ्गवदेव हि ।  
सैव चेत्यमिवापन्ना स्वभावादच्युताप्यलम् [स्वभावादत्त्युताप्यलम्   
इति पाठः] ॥ ४३ ॥  
  
रसतन्मात्रमेव हि जलस्य तत्त्वं नच तत्र वीचित्वम् । रसनयानुपलम्भात् । यत्तु   
चक्षुषा तथा ग्रहणं तद्भूतान्तरसंसर्गोपाधिकमिति भावः ॥ ४३ ॥  
  
तस्मान्नास्त्येव दृश्योऽर्थः कुतोऽतो द्रष्टृदृश्यधीः ।  
निमिषेणैव जीवस्य मृतिमोहादनन्तरम् ॥ ४४ ॥  
  
त्रिजगद्दृश्यसर्गश्रीः प्रतिभामुपगच्छति ।  
यथादेशं यथाकालं यथारम्भं यथाक्रमम् ॥ ४५ ॥  
  
वासनानां प्रतिनियतदेशकालादिविषयत्वात्तत्प्रयुक्तप्रतिभापि तथैवेत्याह ##-  
  
यथोत्पादं यथामातृ यथापितृ यथौरसम् ।  
यथावयो यथासंविद्यथास्थानं यथेहितम् ॥ ४६ ॥  
  
यथाबन्धु यथाभृत्यं यथेहास्तमयोदयम् ।  
अजात एव जातोऽहमिति चेतति [चेतसि इति सर्वत्र पाठः] चिद्वपुः ॥ ४७ ॥  
  
देशकालक्रियाद्रव्यमनोबुद्धीन्द्रियादि च ।  
झटित्येव मृतेरन्ते वपुः पश्यति यौवने ॥ ४८ ॥  
  
राक्षसयोनौ शम्भोर्वरात् मातृसमानवयःप्राप्त्या प्रथमं यौवने   
प्राप्तेऽपि कल्पितबाल्यादिस्मृतिमयः क्रमः पश्चादुदेतीति परेण सम्बन्धः ॥   
४८ ॥  
  
एषा माता पिता ह्येष बालोऽभूवमहं त्विति ।  
नानुभूतोऽनुभूतो वा यः स्यात्स्मृतिमयः क्रमः ॥ ४९ ॥  
  
पश्चादुदेत्यसौ तस्य पुष्पस्येव फलोदयः ।  
निमिषेणैव मे कल्पो गत इत्यनुभूयते ॥ ५० ॥  
  
रात्रिर्द्वादशवर्षाणि हरिश्चन्द्रे तथा ह्यभूत् ।  
कान्ताविरहिणामेकं वासरं वत्सरायते ॥ ५१ ॥  
  
प्रसिद्धं चेदं मार्कण्डेयादिपुराणेषु । लोके चेत्याह - रात्रिरिति ॥ ५१ ॥  
  
मृतो जातोऽहमन्यो मे पितेति स्वप्नतास्विव ।  
अभुक्तस्यैव भोगस्य भुक्तधीरुपजायते ॥ ५२ ॥  
  
प्। १७९)  
  
भुक्तेऽप्यभुक्तधीर्दृष्टमित्यलङ्कितवादिषु ।  
शून्यमाकीर्णतामेति तुल्यं व्यसनमुत्सवैः ।  
विप्रलम्भोऽपि लाभश्च मदस्वप्नादिसंविदि ॥ ५३ ॥  
  
लकि लक्षणे । अलङ्कितं प्रमाणैरलक्षितं वदन्ति तच्छीलेष्वलङ्कितवादिषु   
मुग्धजनेषु इति एतत्पूर्वोक्तं सर्वं दृष्टम् । अविद्यया न केवलमसद्भानं   
किन्तु सद्विरुद्धभानमपि प्रसिद्धमित्याह - शून्यमिति । आकीर्णतां   
जनसमाजव्याप्तताम् ॥ ५३ ॥  
  
तैक्ष्ण्यं यथा मरिचबीजकणे स्थितं स्वं  
स्तम्भेषु चारचितपुत्रकजालमन्तः ।  
दृश्यं त्वनन्यदिदमेवमजेऽस्ति शान्तं  
तस्यास्तिबन्धनविमोक्षदृशः कुतः काः ॥ ५४ ॥  
  
मरिचबीजकणे तैक्ष्ण्यं स्तम्भेषु अरचितप्रतिमाजालं च यथा   
स्थितमेवंयस्मिन्नजे इदं दृश्यमनन्यत्सत्तयैवास्ति । तस्यात्मनः   
अस्तिबन्धनविमोक्षदृशः । अस्तीति तिङन्तप्रतिरूपकमव्ययम् ।   
सत्यबन्धमोक्षदृष्टय इत्यर्थः । कुतो निमित्तात्काः किंरूपाः स्युः ।   
सर्वथाप्यसम्भाविता इत्यर्थः ॥ ५४ ॥  
  
इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने   
परमार्थवर्णनं नाम विंशः सर्गः ॥ २० ॥  
  
इति श्रीवासिष्ठमहारामायणतात्पर्यप्रकाशे उत्पत्तिप्रकरणे   
परमार्थवर्णनं नाम विंशः सर्गः ॥ २० ॥  
  
  