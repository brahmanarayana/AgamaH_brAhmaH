+++
title = "३०"

+++
त्रिंशः सर्गः ३०  
  
श्रीवसिष्ठ उवाच ।  
  
अथेमं परमं राम विज्ञानाभिगमे क्रमम् ।  
शृणु दैत्येश्वरः सिद्धः प्रह्रादः स्वात्मना यथा ॥ १ ॥  
  
हिरण्यकशिपोर्वीर्यं प्रह्रादादिसुतोद्भवः ।  
नृसिंहेन वधः शोकादौर्घ्वन्दहिकमुच्यते ॥ १ ॥  
  
इत्थं केवलं   
काकतालीयन्यायप्रवृत्तात्स्वविचाराच्छास्त्राचार्योपदेशानुगृहीताच्च   
ज्ञानोदयक्रमो निरूपितः ।   
इदानीमुपासितेश्वरानुग्रहजन्याद्विचाराज्ज्ञानोदयप्रकारं वर्णयितुं   
प्रह्रादोपाख्यानमाचिख्यासुर्वसिष्ठस्तच्छ्रवणे राममवधापयति -   
अथेति । विज्ञानस्याभिगमे आभिमुख्येन प्राप्तौ । निष्प्रत्यूहप्राप्ताविति यावत् ।   
तथाच भगवतैवोक्तम् जरामरणमोक्षाय मामाश्रित्य यतन्ति ये । ते ब्रह्म   
तद्विदुः कृत्स्नम् इति ॥ १ ॥  
  
आसीत्पातालकुहरे विद्रावितसुरासुरः ।  
हिरण्यकशिपुर्नाम नारायणपराक्रमः ॥ २ ॥  
  
नारायणस्य पराक्रम इवेत्यर्थे पूर्वपदं लक्षणया वर्तते । उष्ट्रमुखः   
खरमुख इत्यत्रोष्ट्रशब्दस्तन्मुखसदृशार्थ इवेति बोध्यम् ।   
इवार्थवृत्तिमध्यमपदलोपी वा बहुव्रीहिः ॥ २ ॥  
  
आक्रान्तभुवनाभोगः स जहार हरेर्जगत् ।  
षट्पदस्य बृहत्पत्रं राजहम्स इवाम्बुजम् ॥ ३ ॥  
  
नारायणपराक्रमत्वोपपादकं विशेषणमाक्रान्तभुवनाभोग इति ।   
भुवनपदेन त्रीण्यपि भुवनानि गृह्यन्ते । स   
हिरण्यकशिपुर्हरेरिन्द्रादाच्छिद्य जगत्त्रिभुवनैश्वर्यं जहार । षट्पदस्य   
रात्रौ गृहभूतं प्रातर्विकासेन बृहत्पत्रमम्बुजं राजहम्स इव   
सुरासुरशब्दस्तत्तदधिपतिपरः ॥ ३ ॥  
  
चकार जगतां राज्यं समाक्रान्तसुरासरः ।  
दन्ती निरस्तहंसौधो नलिन्यामलिनामिव ॥ ४ ॥  
  
नलिन्यां अलिनां भ्रमराणां राज्यं निरस्तहंसौघो   
दन्तीवेत्युपमानुरोधाज्जगदुद्द्वेजकता गम्यते ॥ ४ ॥  
  
अथासावसुराधीशः कुर्वंस्त्रिभुवनेशताम् ।  
कालेन सुषुवे पुत्रानङ्कुरानिव माधवः ॥ ५ ॥  
  
माधवो वसन्तकालः ॥ ५ ॥  
  
तेऽवर्धन्ताचिरेणैव तेजस्यूर्जितबालकाः ।  
दशार्कांशुशतानीव व्योमाक्रान्तिविलासिनः ॥ ६ ॥  
  
तेजस्यूर्जिता वयसा बालकाः । दश दशसङ्ख्याकानि अर्कस्यांशुशतानीव ।   
व्योमा क्रान्तिराकाशव्याप्तिः सुरलोकाक्रमणं च तया विलासिनः ॥ ६ ॥  
  
प्रह्रादनामा बलवान्प्रधानात्मा बभूव ह ।  
तेषां मध्ये महार्हाणां मणीनामिव कौस्तुभः ॥ ७ ॥  
  
तेषां मध्ये प्रह्रादनामा प्रधानात्मा युवराजो बभूव । हेत्यैतिह्ये ॥ ७ ॥  
  
तेनाराजत पुत्रेण हिरण्यकशिपुर्भृशम् ।  
सर्वसौन्दर्ययुक्तेन वसन्तेनेव वत्सरः ॥ ८ ॥  
  
अथ पुत्रसहायोऽसौ बलकोशसमन्वितः ।  
आजगाम मदं दैत्यस्त्रिगण्डगलितेभवत् ॥ ९ ॥  
  
त्रीणि गण्डोपलक्षितमुखाश्रितानि गलितानि मदधारा यस्य तथाविधो य   
इभस्तद्वत् । यद्यपि सप्त मदस्थानानि प्रसिद्धानि तथापि   
प्राधान्यात्त्रिण्युपात्तानि । उक्तस्त्रिगण्डगलितो यो गजः षष्टिहायनः   
इत्यभियुक्तवचनात् षष्टिहायने भवदिति वा ॥ ९ ॥  
  
तत्तापाक्रान्तितापेन त्रिजगन्ति विकासिना ।  
कल्पान्तसूर्यगणवन्नवयैव करश्रिया ॥ १० ॥  
  
विकासिना विजृम्भमाणेन । आक्रान्तिरास्कन्दनं तत्प्रयुक्तेन तापेन पीडनेन ।   
नवया तरुणया नित्याभिनवया च करश्रिया किरणकान्त्या   
करग्रहणप्रयुक्तसम्पदा च ॥ १० ॥  
  
अखिद्यन्तास्य तेनाथ सूर्येन्दुप्रमुखाः सुराः ।  
दुर्विलासविलोलस्य बालस्येव स्वबन्धवः ॥ ११ ॥  
  
तेन आक्रान्तितापेन ॥ ११ ॥  
  
प्रार्थयाञ्चक्रिरेऽथाजं दैत्येन्द्रेभपतेर्वधे ।  
न क्षमन्ते महान्तोपि पौनःपुन्येन दुष्क्रियाम् ॥ १२ ॥  
  
पौनःपुन्येन पुनःपुनर्भावेन कृतां दुष्क्रियामपराधम् ॥ १२ ॥  
  
ततः प्रलयपर्यस्तजगद्घर्घरजृम्भितम् ।  
दिग्दन्तिदशनप्रख्यनखवज्रादिजृम्भितम् ॥ १३ ॥  
  
ततस्तदनन्तरं माधवः प्रलयपर्यस्तेत्यादि विशेषणविशिष्टं नारसिंहं   
वपुः कृत्वा महासुरं हिरण्यकशिपुं अहन् इति सप्तमेन सम्बन्धः । प्रलये   
पर्यस्तं जगदिव घर्घरं ध्वनत् जृम्भितं गात्रविनमनं यस्य तत् ।   
दिग्दन्तिदशनप्रख्यैर्नखैर्वज्रादिभिरिव जृम्भितं यत्र ॥ १३ ॥  
  
स्थिरविद्युल्लताजालभासुरद्विजमण्डलम् ।  
दशदिक्कोटरोद्भ्रान्तज्वलज्ज्वलनकुण्डलम् ॥ १४ ॥  
  
स्थिराण्यवञ्चलानि विद्युल्लताजालानीव भासुराणि द्विजानां दन्तानां   
मण्डलानि यस्य । दिक्श्रोत्रकत्वाद्दशसु दिक्कोटरेषूद्भ्रान्तज्वलज्ज्वलनाः   
कुण्डलानीव यस्य ॥ १४ ॥  
  
समस्तकुलशैलेन्द्रपिण्डपीठोद्भटोदरम् ।  
दोर्द्रुमाधूतनिर्धूतस्फुरद्ब्रह्माण्डखर्परम् ॥ १५ ॥  
  
समस्तानां कुलशैलेन्द्राणां पिण्डपीठं   
पिण्डाकारसंस्थानमिवोद्भटं भीषणमुदर यस्य । दोर्द्रुमाणामाधूतैः   
परिवर्तनैर्निर्धूतमत एव स्फुरत्सञ्चलद्विदीर्यमाणं ब्रह्माण्डखर्परं   
यस्य ॥ १५ ॥  
  
वदनोदरनिष्क्रान्तवातोत्सारितपर्वतम् ।  
त्रिजगद्दहनोद्युक्तकोपकल्पाग्निगर्वितम् ॥ १६ ॥  
  
वदनेन उदरान्निष्क्रान्तैः श्वासवातैरुत्सारिताः पर्वता यस्य ॥ १६ ॥  
  
सटाविकटपीनांसस्पन्दप्रेरितभास्करम् ।  
रोमकूपलसद्वह्निपुञ्जापिञ्जरपर्वतम् ॥ १७ ॥  
  
कुलाचलमहाकुड्यघटनोद्भटदिक्तटम् ।  
सर्वावयवनिष्क्रान्तपट्टिशप्रासतोमरम् ॥ १८ ॥  
  
कुलाचलैरुत्खातैर्महाकुड्यस्थ घटनायां रचनायामिव उद्भटानि   
उद्युक्तानि दिक्तटानि यत्र । सर्वावयवेभ्यो निष्क्रान्तानि   
पट्टिशप्रासतोमराण्यायुधविशेषा यस्य ॥ १८ ॥  
  
नारसिंहं वपुः कृत्वा माधवोऽहृन्महासुरम् ।  
लसत्कटकटारावं तुरङ्गममिव द्विपः ॥ १९ ॥  
  
तथाविधं नारसिंहं वपुः कृत्वेत्यर्थः । अहन् हतवान् । हन्तेर्लङि तिप इति   
लोपे हल्ङ्यादिलोपः । लसत्कटकटारावमिति क्रियाविशेषणम् । तेन विदार्याहन्निति   
गम्यते । तुरङ्गमस्यापि द्विपेन विदारणं युद्धेषु प्रसिद्धम् ॥ १९ ॥  
  
पौरमासुरमुद्वान्तैर्ददाहेक्षणवह्निभिः ।  
स सर्वभूतकल्पान्ते जगज्जालमिवानलः ॥ २० ॥  
  
आसुरं पौरं पुरवास्तव्यसर्वजन्तुं पुरोपकरणं च ।   
ईक्षणवह्निभिर्नेत्रानलैः ॥ २० ॥  
  
नृसिंहमारुते तस्मिन्भृशं क्षोभमुपागते ।  
विस्फूर्जितघनास्फोटैरेकार्णव इवाकुले ॥ २१ ॥  
  
विस्फूर्जितसदृशैर्घनैरास्फोटैर्बाहुध्वनिभिः । प्रलयपक्षे घनानां   
संवर्तमेघानामास्फोटैर्गर्जितैः । एकार्णवे जलप्रलये ॥ २१ ॥  
  
दुद्रुवुर्दानवौघास्ते दिग्ज्वलन्मशका इव ।  
उपाययुरदृश्यत्वं दीपा इव गतत्विषः ॥ २२ ॥  
  
दिक्षु ज्वलन्तो मशका इव ॥ २२ ॥  
  
अथ विद्रुतदैत्येन्द्रं दग्धान्तःपुरमण्डलम् ।  
बभूव पातालतलं कल्पक्षुण्णजगत्समम् ॥ २३ ॥  
  
कल्पेन प्रल्यकालेन क्षुण्णं चूर्णितं यज्जगत्तत्समम् ॥ २३ ॥  
  
अकालकल्पान्तविधौ हत्वा दैत्यं शनैर्विभौ ।  
क्वापि याते समाश्वस्तसुरसंरम्भपूजिते ॥ २४ ॥  
  
अकाले कल्पान्तविधानसदृशे युद्धे दैत्यं हिरण्यकशिपुं हत्वा   
समाश्वस्तैः सुरैः संरम्भेण आदरनिर्भरेण पूजिते विभौ नृसिंहे क्वापि   
वाचामगोचरे स्वपदे याते सति ॥ २४ ॥  
  
मृतशिष्टा दनुसुताः प्रह्रादपरिपालिताः ।  
दग्धं तं देशमाजग्मुः सरः शुष्कमिवाण्डजाः ॥ २५ ॥  
  
अण्डजाः पक्षिणः ॥ २५ ॥  
  
तत्र कालोचितां कृत्वा स्वनाशपरिदेवनाम् ।  
और्ध्वदेहिकसत्कारं चक्रुः प्रेतेषु बन्धुषु ॥ २६ ॥  
  
स्वानां बान्धवानां नाशप्रयुक्तां परिदेवनां विलापम् ॥ २६ ॥  
  
हतबन्धुजनं प्लुष्टबन्धुबान्धवमण्डलम् ।  
शनैराश्वासयामासुर्मृतशिष्टं स्वकं जनम् ॥ २७ ॥  
  
प्लुष्टं दग्धं सप्राणं बन्धूनां तद्बान्धवानां च मण्डलं   
समूहम् ॥ २७ ॥  
  
चित्रार्पितोपमदुराकृतयो निरीहा  
दीनाशया हि महताम्बुरुहोपमानाः ।  
शोकोपतप्तमनसोऽसुरनायकास्ते  
दग्धद्रुमा इव निरस्तविकारमासन् ॥ २८ ॥  
  
निरीहाश्चिन्तया निश्चेष्टाः अत एव चित्रार्पितोपमाः दुःखिता आकृतयो येषां ते   
प्रह्रादादयोऽसुरनायका दग्धा दग्धपत्रशाखा द्रुमा इव निरस्तविकारं   
निश्चेष्टं आसन् । स्थाणूनां वायुना चलनाभावः प्रसिद्धः ॥ २८ ॥  
  
इत्यार्षे श्रीवासिष्ठमहारामायणे वाल्मीकीये मो० उपशमप्रकरणे   
प्रह्रादविश्रान्तौ हिरण्यकशिपुवधो नाम त्रिंशः सर्गः ॥ ३० ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
हिरण्यकशिपुवधो नाम त्रिंशत्तमः सर्गः ॥ ३० ॥  
  
  