+++
title = "०९"

+++
नवमः सर्गः ९  
  
श्रीवसिष्ठ उवाच ।  
  
इति सिद्धगनोद्गीता गीताः श्रुत्वा महीपतिः ।  
विषादमाजगामाशु भीरू रणरवादिव ॥ १ ॥  
  
इह श्रुतवतो राज्ञो निर्वेदाद्गृहमीयुषः ।  
विमर्शेनार्थमूलानां मनोनिर्णय ईर्यते ॥ १ ॥  
  
भीरुर्भयशीलः । ढ्रलोपे पूर्वस्य दीर्घो णः ॥ १ ॥  
  
जगाम परिवारं स्वमाकर्षन्स्वगृहं प्रति ।  
स्वतीरवृक्षानुगतः सरिदोघ इवार्णवम् ॥ २ ॥  
  
स्वं स्वीयं परिवारम् ॥ २ ॥  
  
परिवारमशेषेण विसृज्य स्वं स्वमालयम् ।  
एक एवारुरोहाग्र्यं गृहमर्क इवाचलम् ॥ ३ ॥  
  
स्वं स्वमालयं गृहं प्रति विसृज्य । गृहं गृहप्रासादम् ।   
अचलमुदयाद्रिम् ॥ ३ ॥  
  
तत्र प्रोड्डयनालोलखगपक्षतिचञ्चलाः ।  
आलोकयṁल्लोकगतिर्विललापेदमाकुलः ॥ ४ ॥  
  
प्रोड्डयने आलोलाः खगानां पक्षतयः पक्षमूलानीव चञ्चलाः । सोद्वेगं   
भङ्गुरा इति यावत् । लोकगतीर्देहादिदृश्यपदार्थस्थितीः । इदं   
वक्ष्यमाणप्रकारं विललाप ॥ ४ ॥  
  
हा कष्टमतिकष्टासु लोकलोलदशास्वयम् ।  
पाषाणेष्विव पाषाणा आलुठामि बलादहम् ॥ ५ ॥  
  
लोकानां जीवानां लोलासु जन्मजराभयमरणादिना लोलासु दशासु ।   
पाषाणदृष्टान्तो मौर्ख्यकठोरताद्योतनार्थः ॥ ५ ॥  
  
अपर्यन्तस्य कालस्य कोऽप्यंशो जीव्यते मया ।  
तस्मिन्भावं निबध्नामि धिङ्मामधमचेतनम् ॥ ६ ॥  
  
जीवधातोरकर्मकत्वेऽपि कालभावाध्वगन्तव्याः कर्मसञ्ज्ञास्त्वकर्मणां   
इति कात्यायनवचनाज्जीव्यते इति काले कर्मणि लः । तस्मिंस्तादृशेऽपि जीवने   
भावमाशाम् ॥ ६ ॥  
  
कियन्मात्रमिदं नाम राज्यमाजीवितं मम ।  
किमेतेन विना दुःखं तिष्ठामि हतधीर्यथा ॥ ७ ॥  
  
आजीवितं जीवितावधि राज्यम् । एतेनैतावन्मात्रेण सन्तुष्टः सन् हतधीर्मूर्ख   
इव दुःखं भाविदुःखप्रतिकारचिन्तां विना किं तिष्ठामीत्यर्थः । अथवा   
एतेन एतावन्मात्रेण हतधीर्विनष्टबुद्ध्युपाधिर्जीवन्मुक्त इव विना दुःखं   
निर्दुःखं तिष्ठामि किं इति काक्वा योज्यम् ॥ ७ ॥  
  
आदावन्तेऽप्यनन्तोऽहं मध्ये पेलवजीवितः ।  
बालश्चित्रेन्दुनेवाहं किं मुधा धृतिमास्थितः ॥ ८ ॥  
  
ननु देह एवात्मा तस्य नाशे सहैव तेन सर्वदुःखनिवृत्तिः किं न   
स्यान्नेत्याह - आदाविति । कामकर्मवासनाबीजमन्तरेण   
भोगवैचित्र्यप्रयोजकजन्मासिद्धेर्विधिनिषेधमोक्षशास्त्रप्रामाण्यानुरोधाच्  
चानादिरनन्तश्चाहं न देहमात्र इत्यर्थः । चित्रलिखितेनानिन्दुनैवेन्दुबुद्ध्या   
गृहीतेन बाल इवानात्मनैवात्मतया गृहीतेन देहेनेत्यर्थः ।   
धृतिमाश्वासम् ॥ ८ ॥  
  
प्रपञ्चरहितेनाहमिन्द्रजालेन जालिना ।  
हा कष्टमतिमुह्यामि केनास्मि परिमोहितः ॥ ९ ॥  
  
केन जालिना ऐन्द्रजालिकेन परिमोहितोऽस्मि ॥ ९ ॥  
  
यद्वस्तु यच्च वा रम्यं यदुदारमकृत्रिमम् ।  
किञ्चित्तदिह नास्त्येव किन्निष्ठेह मतिर्मम ॥ १० ॥  
  
वसतीति वस्तु सत्यम् रम्यं सुखैकरूपम् उदारमपरिच्छिन्नम्   
अकृत्रिममजन्यं च तत्तादृशं किञ्चिदपि इह जगति नास्त्येव । कस्मिन् निष्ठा   
विश्रान्तिर्यस्याः सा किन्निष्ठा भवत्विति शेषः ॥ १० ॥  
  
दूरस्थमप्यदूरस्थं यन्मे मनसि वर्तते ।  
इति निश्चित्य बाह्यार्थभावनां सन्त्यजाम्यहम् ॥ ११ ॥  
  
ननु दूरदेशे तादृशं वस्तु प्रसिद्धं स्यान्नेत्याह - दूरस्थमिति ।   
दूरस्थत्वेन प्रसिद्धमपि यत्किञ्चिद्वस्तु अदूरस्थमेव । कुतः । यद्यस्मान्मे   
मनसि वर्तते । नहि मनो देहाद्बहिर्दूरं व्रजति । तथा सति दूरे एव   
तत्प्रथानुभूयेत न हृदि । हृद्येव हि सर्वे बाह्यवस्तुबोधमनुभवन्ति ।   
तस्माद्दूरादिकल्पनाप्यन्तर्भासमाना न वास्तवीत्यनर्थ एवेति तद्भावना   
त्याज्यैव नोपादेयेत्यर्थः ॥ ११ ॥  
  
लोकाजवं जवीभावः सलिलावर्तभङ्गुरः ।  
दृष्टोऽद्यापि हि दुःखाय केयमास्था सुखं प्रति ॥ १२ ॥  
  
लोकानां जनानां भोगार्थं धनार्जनादिप्रवृत्तिरूप आजवं जवीभावः   
सलिलावर्त इव भङ्गुरो नश्वरफलो जन्ममरणादिदुःखहेतुश्च बहुशो   
दृष्टः । सुखं विषयसुखं प्रति ॥ १२ ॥  
  
प्रत्यब्दं प्रतिमासं च प्रत्यहं च प्रतिक्षणम् ।  
सुखानि दुःखपिण्डानि दुःखानि तु पुनः पुनः ॥ १३ ॥  
  
उक्तमेव प्रपञ्चयति - प्रत्यब्दमित्यादिना । दुःखपिण्डानि दुःखनिबिडानि   
। एवार्थे तुशब्दः ॥ १३ ॥  
  
परामृष्टं विशिष्टं हि दृष्टं नष्टं न भावितम् ।  
अत्रस्थं न तदस्तीह सतां यत्रास्तु संस्थितिः ॥ १४ ॥  
  
अत्र संसारे तिष्ठतीत्यत्रस्थं किञ्चित्कालं दृष्टं सद्य एव नष्टं   
स्वराज्यादिपदं तुच्छत्वान्न भावितं न चिन्तितमेव । हि यतो विशिष्टं   
सर्वोत्कृष्टत्वेन प्रसिद्धमैन्द्रप्राजापत्यादिपदमपि परामृष्टं   
विचारितं सतां विवेकिनां संस्थितिरात्यन्तिकविश्रान्तिर्यत्रास्तु तादृशमिह   
नास्त्येवेत्यर्थः ॥ १४ ॥  
  
अद्य ये महतां मूर्ध्नि ते दिनैर्निपतन्त्यधः ।  
हतचित्तमहत्तायां कैषा विश्वस्तता बत ॥ १५ ॥  
  
हतेत्यधिक्षेपार्थं चित्तविशेषणम् । महत्तायां राज्यादिवैभवोत्कर्षे ।   
हतचित्तमहन्तायाम् इति पाठे तु हतचित्तं यथा स्यात्तथा अहन्तायां   
राज्याभिमाने इति योज्यम् ॥ १५ ॥  
  
अरज्जुरेव बद्धोऽहमपङ्कोऽस्मि कलङ्कितः ।  
पतितोस्म्युपरिस्थोपि हा ममात्मन्हता स्थितिः ॥ १६ ॥  
  
आत्मन्निति सम्बोधनम् । आत्मनि स्वस्वभावे स्थितिर्हतेति सुब्लुकि सप्तम्यन्तं वा   
योज्यम् ॥ १६ ॥  
  
कस्मादकस्मान्मोहोयमागतो धीमतोऽपि मे ।  
असितः पिहितालोको भास्कराग्रमिवाम्बुदः ॥ १७ ॥  
  
असितः श्यामः । भास्करस्य अग्रं पुरोदेशम् ॥ १७ ॥  
  
क इमे मे महाभोगाः क इमे मम बान्धवाः ।  
बालो भूतमयेनेव सङ्केतेनाहमाकुलः ॥ १८ ॥  
  
सङ्केतेन ममतालक्षणसम्बन्धकल्पनेन ॥ १८ ॥  
  
स्वयमेव निबध्नामि जरामरणरागिणीम् ।  
किमिमामहमेतेषु धृतिमुद्वेगकारिणीम् ॥ १९ ॥  
  
एतेषु भोगादिषु जरामरणयोः रागिणीं प्रियसखीगिवानयित्रीम् । धृतिं   
आस्थाम् ॥ १९ ॥  
  
यातु तिष्ठतु वा सम्यङ् ममैतां प्रति को ग्रहः ।  
बुद्बुदश्रीरिवैषा हि मथ्यैवेत्थमुपस्थिता ॥ २० ॥  
  
एतां भोगबान्धवादिसम्पदं प्रति को ग्रह आग्रहः ॥ २० ॥  
  
ते महाविभवा भोगास्ते सन्तः स्निग्धबान्धवाः ।  
सर्वं स्मृतिपथं प्राप्तं वर्तमानेऽपि का धृतिः ॥ २१ ॥  
  
ते चक्रवर्तिनां पृथुमरुत्तादीनां प्रसिद्धा महाविभवाः । सन्तः   
सद्गुणाः । सर्वमिति सामान्ये नपुंसकम् । का धृतिरास्था ॥ २१ ॥  
  
क्व धनानि महीपानां ब्रह्मणः क्व जगन्ति वा ।  
प्राक्तनानि प्रयातानि केयं विश्वस्तता मम ॥ २२ ॥  
  
ब्रह्मणः प्राक्तनहिरण्यगर्भस्य । जगन्ति भुवनानि क्व प्रयातानि मम   
निधनादिष्विति शेषः ॥ २२ ॥  
  
गिलितानीन्द्रलक्षाणि बुद्बुदानीव वारिणि ।  
मां जीवितनिबद्धास्थं विहसिष्यन्ति साधवः ॥ २३ ॥  
  
गिलितानि कालेनेति शेषः । गलितानि इति वा पाठः । साधवो विवेकिनः ॥ २३ ॥  
  
ब्रह्मणां कोटयो याता गताः सर्गपरम्पराः ।  
प्रयाताः पांसुवद्भूपाः का धृतिर्मम जीविते ॥ २४ ॥  
  
कोटिग्रहणमानन्त्योपलक्षणम् संसारस्यानादित्वात् । धृतिरास्था ॥ २४ ॥  
  
संसाररात्रिदुःस्वप्ने चेत्ये [चेत्यदेहभये इति पाठः] देहमये   
भ्रमे ।  
आस्थां चेदनुबध्नामि तत्रेमां तु धिगस्थितिम् ॥ २५ ॥  
  
संसार एव रात्रिस्तमोमयत्वात्तत्र ये दुःस्वप्नभूते देहमये देहप्रचुरे   
अहम्ममताव्यवहारभ्रमे अस्थितिममर्यादामविवेकितामिति यावत् ॥ २५ ॥  
  
अयं सोऽहमिति व्यर्थकल्पनाऽसत्स्वरूपिणी ।  
अहङ्कारपिशाचेन किमज्ञवदहं स्थितः ॥ २६ ॥  
  
अयमिति देहसन्निहिते अपरोक्षताकल्पनम् । स इति तद्विप्रकृष्टे परोक्षताकल्पना   
। अहमिति देहे आत्मताकल्पना । सा त्रिविधापि असत्स्वरूपिण्येव । अतः   
अहङ्कारपिशाचेन मोहित इति शेषः । अहमज्ञवत्किं किमर्थं निर्विचार   
एतावन्तं कालं स्थित इत्यर्थः ॥ २६ ॥  
  
हतं हतमिदं कस्मादायुराततयानया ।  
पश्यन्नपि न पश्यामि सूक्ष्मया काललेखया ॥ २७ ॥  
  
सूक्ष्मया क्षणलवमुहूर्तादिरूपया काललेखया इदमायुर्हतं हतं   
प्रतिक्षणं मुहुर्मुहुश्छिन्नं पश्यन्नपि कस्मान्न पश्यामि न   
विमृशामीत्यर्थः ॥ २७ ॥  
  
पादपीठे कृतेशानाः शार्ङ्किक्रीडनकन्दुकाः ।  
कालकापालिकाग्रस्ताः किमास्थे मयि वल्गसि ॥ २८ ॥  
  
पादपीठे पादपीठवद्रचितेषु भुवनेषु कृताः प्रतिमावद्रचिता नमिता वा   
ईशाना ईश्वरा ब्रह्मादयोऽपि यैः । शार्ङ्गिणो विष्ण्वादिदेहाः क्रीडनकन्दुका   
इव मुहुर्मुहुर्युद्धादिव्यवहारेषु नभस्युत्क्षिप्ता यैः । तहाविधा   
महाकल्पलक्षणकालरूपा ब्रह्मकपालपाणित्वात्कापालिका रुद्रास्तेऽपि   
महाकालेन ग्रस्ताः । आस्थे हे जीविताशे मयि किं वल्गसि नृत्यसि ॥ २८ ॥  
  
अजस्रमुपयान्त्येते यान्ति चाद्यापि वासराः ।  
अविनष्टैकसद्वस्तुर्दृष्टो नाद्यापि वासरः ॥ २९ ॥  
  
उपयान्ति आगच्छन्ति । अद्यास्मिन्नपि वयसि यान्ति वृथैवापगच्छन्ति । अविनष्टं   
नित्यमेकं सन्निर्दोषमानन्दैकरसं वस्तु लब्धं यस्मिंस्तथाविधो   
वासरोऽद्यापि अद्यतनकालावधि न दृष्टः ॥ २९ ॥  
  
सारसाः सरसीवैते सर्वस्मिञ्जनचेतसि ।  
भोगा एव स्फुरन्त्यन्तर्न तु स्वपददृष्टयः ॥ ३० ॥  
  
स्वं प्रत्यगात्मभूतं यत्परमं पदं तस्य दृष्टयः साक्षात्काराः ॥ ३०   
॥  
  
कष्टात्कष्टतरं प्राप्तो दुःखाद्दुःखतरं गतः ।  
अद्यापि न विरक्तोस्मि हा धिङ्मामधमाशयम् ॥ ३१ ॥  
  
रागलोभादिदूषितत्वादधम आशयो मनो यस्य तम् ॥ ३१ ॥  
  
येषु येषु दृढा बद्धा भावना भव्यवस्तुषु ।  
तानि तानि विनष्टानि दृष्टानि किमिहोत्तमम् ॥ ३२ ॥  
  
भावना प्रीतिः । भव्येषु रमणीयेषु वस्तुषु विषयेषु ॥ ३२ ॥  
  
यन्मध्ये यच्च पर्यन्ते यदापाते मनोरमम् ।  
सर्वमेवापवित्रं तद्विनाशामेध्यदूषितम् ॥ ३३ ॥  
  
मध्ये मनोरमं वयः । पर्यन्ते मनोरमो धर्मः । आपाते मनोरमा   
विषयाः ॥ ३३ ॥  
  
येषु येषु पदार्थेषु धृतिं बध्नाति मानवः ।  
तेषु तेष्वेव तस्यायं दृष्टो नाशोदयो भृशम् ॥ ३४ ॥  
  
धृतिमास्थाम् । तस्य मानवस्य । अयं प्रसिद्धः । नाशोदयो   
दुःखप्रादुर्भावः ॥ ३४ ॥  
  
श्वःश्वः पापीयसीमेष श्वःश्वः क्रूरतरामपि ।  
श्वःश्वः स्वेदकरीमेति दशामिह जडो जनः ॥ ३५ ॥  
  
अज्ञस्योत्तरकालेऽपि विश्रान्तिप्रत्याशा नास्तीत्याह - श्वःश्व इति ।   
रागलोभाद्यभिवृद्ध्या पापीयसीम् । हिंसादिप्रवृत्त्या क्रूरतराम् ।   
तत्फलकाले खेदकरीम् ॥ ३५ ॥  
  
अज्ञानैकहतो बाल्ये यौवने मदनाहतः ।  
शेषे कलत्रचिन्तार्तः किं करोति कदा जडः ॥ ३६ ॥  
  
शेषे वयसि । कलत्रं तदुपलक्षितं कुटुम्बं तद्भरणादिचिन्तया आर्तः ।   
वित्तार्तः इति पाठे कलत्रवित्तादिक्षयेणार्तः । कदा किं स्वोद्धारसाधनं करोति   
। न कदाचिदपीत्यर्थः ॥ ३६ ॥  
  
आगमापायि विरसं दशावैषम्यदूषितम् ।  
असारसारं संसारं किं तत्पश्यति दुर्मतिः ॥ ३७ ॥  
  
आगमापायि आद्यन्तयोरसत् । भोगकालेऽपि विरसम् ।   
दारिद्र्यरोगवार्धकादिदशावैषम्यैर्दूषितम् । असारमेव सारं सारबुद्ध्या   
गृहीतम् । किं वृथा पश्यति । यत्पश्यति तत्किन्निमित्तमिति वार्थः ॥ ३७ ॥  
  
राजसूयाश्वमेधाद्यैरिष्ट्वा यज्ञशतैरपि ।  
महाकल्पान्तमप्यंशं स्वर्गं प्राप्नोति नाधिकम् ॥ ३८ ॥  
  
ननु यत्र दुःखेन सम्भिन्नम् इत्यादिश्रुत्युक्तलक्षणः स्वर्गः सारभूतः किं   
न स्यात्तत्राह - राजसूयेति । महाकल्पान्तं ब्रह्मादिभोग्यमपि स्वर्ग   
महाकालदृशा अंशं क्षणभोग्यप्रायमल्पमेव प्राप्नोति   
नत्वधिकमपरिच्छिन्नमित्यसार एव स इत्यर्थः ॥ ३८ ॥  
  
कोऽसौ स्वर्गोऽस्ति भूमौ वा पाताले वा प्रदेशकः ।  
न यत्राभिभवन्त्येता दुर्भ्रमर्य इवापदः ॥ ३९ ॥  
  
न ह वै सशरीरस्य सतः प्रियाप्रिययोरपहतिरस्ति इति श्रुतेः   
स्वर्गिणामप्यसुरादिपीडाश्रुतेश्च न दुःखासम्बिन्नत्वमपि तस्य   
सम्भवतीत्याशयेनाह - कोऽसाविति ॥ ३९ ॥  
  
निजचेतोबिलव्यालाः शरीरस्थलपल्लवाः ।  
आधयो व्याधयश्चैते निवार्यन्ते कथं किल ॥ ४० ॥  
  
किञ्च देहाभिमाने सत्याधिव्याध्योर्दुर्निवारत्वान्न क्वाप्यज्ञस्य   
विश्रान्तिरस्तीत्याशयेनाह - निजेति ॥ ४० ॥  
  
सतोऽसत्ता स्थिता मूर्ध्नि मूर्ध्नि रम्येष्वरम्यता ।  
सुखेषु मूर्ध्नि दुःखानि किमेकं संश्रयाम्यहम् ॥ ४१ ॥  
  
भङ्गुरत्वदुःखग्रस्तत्वाभ्यां सर्वस्यामङ्गलतामेव प्रपञ्चयति -   
सत इत्यादिना । सतः वर्तमानकालदृश्यस्य । असत्ता नाशः ॥ ४१ ॥  
  
जायन्ते च म्रियन्ते च प्राकृताः क्षुद्रजन्तवः ।  
धरा तैरेव नीरन्ध्रा दुर्लभाः साधुसाधवः ॥ ४२ ॥  
  
प्राकृताः प्रकृतिस्वाभाविकमज्ञानं तन्मोहिताः । नीरन्ध्रा निबिडितेति   
यावत् ॥ ४२ ॥  
  
नीलोत्पलालिनयनाः परमप्रेमभूषणाः ।  
हासायैव विलासिन्यः क्षणभङ्गितया स्थिताः ॥ ४३ ॥  
  
हासायैव योग्या इति शेषः ॥ ४३ ॥  
  
येषां निमेषणोन्मेषैर्जगतां प्रलयोदयौ ।  
तादृशाः पुरुषाः सन्ति मादृशां गणनैव का ॥ ४४ ॥  
  
ननु राजत्वात्सर्वनियमनसमर्थस्योत्तमपुरुषस्य तव कुतो नाश्वासस्तत्राह   
- येषामिति ॥ ४४ ॥  
  
सन्ति रम्यतराद्रम्याः सुस्थिरादपि सुस्थिराः ।  
चिन्तापर्यवसानेयं पदार्थश्रीः किमीहसे ॥ ४५ ॥  
  
चिन्ता अर्जनरक्षणवियोगादिना । चिन्तैव पर्यवसानं फलं   
यस्यास्तथाविधेयं पदार्थश्रीरतस्तां किमीहसे इच्छसि ॥ ४५ ॥  
  
सम्पदश्च विचित्रा यास्ताश्चेच्चित्तेन सम्मताः ।  
तत्ता अपि महारम्भा हन्त मन्ये महापदः ॥ ४६ ॥  
  
या नानारत्नगजवाजिधनदारादिभेदेन विचित्राः सम्पदस्ताश्चेच्चित्तेन   
सम्मता बहुमताः स्युस्तत्तर्हि ता अपि महारम्भा बहुप्रयत्नलभ्या   
दुःखरक्ष्या अवश्यापायिन्यश्चेति महापद इत्येव मन्ये इत्यर्थः ॥ ४६ ॥  
  
आपदोऽपि विचित्रा यास्ताश्चेन्मनसि सम्मताः ।  
तत्ता अपि महारम्भा मन्ये मनसि सम्पदः ॥ ४७ ॥  
  
एवं या दारिद्र्यबन्धुराज्यादिनाशलक्षणा आपदोपि यदि   
साधुसङ्गतीर्थतपःप्रबोधादिप्रापणेन विचित्राः श्रेय एवेति मनसि   
सम्मताश्चेत्ता अपि विवेकवैराग्यादिमहारम्भाः सम्पद एव मन्ये इत्यर्थः ॥   
४७ ॥  
  
मनोमात्रविवर्तेऽस्मिञ्जगत्यब्धिन्दुभङ्गुरे ।  
ममेदमित्यपूर्वेयं कुतस्त्याऽक्षरमालिका ॥ ४८ ॥  
  
तस्मादसत्ये जगति ममताभिवृद्धिरेव विपत् । वेवेकात्तत्परिक्षय एव   
सम्पदित्याशयेन जगतो ममतानर्हत्वं दर्शयति - मनोमात्रेति । अब्धौ   
प्रतिबिम्बित इन्दुरिव भङ्गुरे भङ्गस्वभावे मिथ्याभूते च । अक्षरमालिका   
पदवाक्यात्मिका वर्णपङ्क्तिः कुतस्त्या । निरर्थिकेति यावत् ॥ ४८ ॥  
  
काकतालीययोगेन सम्पन्नायां जगत्स्थितौ ।  
धूर्तेन कल्पिता व्यर्थं हेयोपादेयभावना ॥ ४९ ॥  
  
काकतालीययोगेन काकागमनमिव तच्छिरसि तालपतनमिवाविचारमात्रकृतेन   
स्वसम्बन्धेन । धूर्तेन भोगलम्पटेन मनसा ॥ ४९ ॥  
  
इयत्ताच्छिन्नतप्तासु सुखनाम्नीषु दृष्टिषु ।  
कास्वेतास्वनुरक्तोऽस्मि पतङ्गोऽग्निशिखास्विव ॥ ५० ॥  
  
देशकालवस्तुकृतया इयत्तया आच्छिन्नासु परिच्छिन्नासु   
त्रिविधतापग्रस्तत्वात्तप्तासु । दीपाग्निशिखापक्षे स्पष्टम् ॥ ५० ॥  
  
वरमेकान्तदाहेषु लुठनं रौरवाग्निषु ।  
नत्वालूनविवर्तासु स्थितं संसारवृत्तिषु ॥ ५१ ॥  
  
निरन्तरदुःखभोगोऽभ्यासात्सह्योऽपि स्यात् सुखभोगविच्छिन्नाभ्यासो   
दुःखभोगोऽयं दुःसह एवेत्याशयेनाह - वरमेति । आलूना विच्छिन्नाः   
सुखदुःखपरिवर्ता यासु । स्थितं स्थितिः । भावे क्तः ॥ ५१ ॥  
  
संसार एव दुःखानां सीमान्त इति कथ्यते ।  
तन्मध्यपतिते देहे सुखमासाद्यते कथम् ॥ ५२ ॥  
  
विषयसुखानां सुखता नास्त्येव किन्तु दुःखविशेषरूपतैवेति   
युक्त्योपपादयति - संसार इति ॥ ५२ ॥  
  
अकृत्रिममहादुःखे संसारे ये व्यवस्थिताः ।  
त एतेऽन्यानि दुःखानि जानते मधुराण्यलम् ॥ ५३ ॥  
  
कथं तर्हि सुखत्वानुभवस्तत्र युक्तिमाह - अकृत्रिमेति ।   
खड्गाघातानुभवात्कशाघातानुभवः सुखमितिवद्दुःखान्येव मधुराणि   
सुखानि जानते मन्यन्त इत्यर्थः ॥ ५३ ॥  
  
अहमप्यधमोत्कृष्टकाष्ठलोष्टसमस्थितिः ।  
अज्ञैरेवागतः साम्यं परमामृष्टवस्तुभिः ॥ ५४ ॥  
  
श्रुतिस्मृत्यादिप्रमाणकुशलो मेधावी विचारपटुरप्यहं परमत्यन्तमेव   
न मृष्टानि न विचारितानि शास्त्रलोकप्रमाणवस्तूनि यैस्तैरज्ञैर्मूर्खैः   
साम्यमित्यर्थः ॥ ५४ ॥  
  
सहस्राङ्कुरशाखात्मफलपल्लवशालिनः ।  
अस्य संसारवृक्षस्य मनो मूलमहाङ्कुरः ॥ ५५ ॥  
  
इदानीं स्वस्य प्रमाणकुशलतां संसारमूलावधारणेन सफलयति -   
सहस्रेति । अङ्कुराः सङ्कल्पाः शाखा देहभुवनादयः । आत्मा   
शाखाद्यवयवी विराट् । फलानि सुखदुःखे । पल्लवा रागलोभास्तैः शालिनः   
शोभमानस्य ॥ ५५ ॥  
  
सङ्कल्पमेव तन्मन्ये सङ्कल्पोपशमेन तत् ।  
शोषयामि यथा शोषमेति संसारपादपः ॥ ५६ ॥  
  
मनसोऽपि रहस्यं स्वेन ज्ञातमेवेत्याह - सङ्कल्पमेवेति ॥ ५६ ॥  
  
आकारमात्ररम्यासु मनोमर्कटवृत्तिषु ।  
परिज्ञातास्विहाद्यैव न रमे नाशनीष्वहम् ॥ ५७ ॥  
  
मनोमर्कटस्य वृत्तिषु चापलेषु । अद्यैव अद्यप्रभृति ॥ ५७ ॥  
  
आशापाशशतप्रोताः पातोत्पातोपतापदाः ।  
संसारवृत्तयो भुक्ता इदानीं विश्रमाम्यहम् ॥ ५८ ॥  
  
पातोऽधोगतिः । उत्पात ऊर्ध्वगतिः अपकर्षोत्कर्षौ वा । उपतापो दुःखम् ॥ ५८ ॥  
  
हा हतोऽस्मि विनष्टोऽस्मि मृतोऽस्मीति पुनःपुनः ।  
शोचितं गतमेवाहमिदानीं नानुरोदिमि ॥ ५९ ॥  
  
इति मया यत्पुनःपुनः प्राक् शोचितं तद्गतमेव । अहमिदानीं नानुरोदिमि न   
शोचामीत्यर्थः ॥ ५९ ॥  
  
प्रबुद्धोऽस्मि प्रहृष्टोऽस्मि दृष्टश्चोरोऽयमात्मनः ।  
मनो नाम निहन्म्येनं मनसास्मि चिरं हतः ॥ ६० ॥  
  
कुतो नानुशोचसि तत्राह - प्रबुद्धोऽस्मीति । आत्मनः   
स्वपारमार्थिकरूपधनस्य चोरोऽपहर्ता । न केवलं चोरत्वादेव निहन्म्यपि तु   
वैरित्वादपीत्याह - मनसेति ॥ ६० ॥   
  
एतावन्तमिमं कालं मनोमुक्ताफलं मम ।  
अविद्धमासीदधुना विद्धं तु गुणमर्हति ॥ ६१ ॥  
  
अविद्धमलक्षीकृतम् । मुक्ताफलपक्षे अच्छिद्रितम् । गुणं शमदमादिम् ।   
मुक्तापक्षे सूत्रम् ॥ ६१ ॥  
  
मनस्तुषारकणिका विवेकार्कातपेन मे ।  
चिरप्रवृत्तये नूनमचिराल्लयमेष्यति ॥ ६२ ॥  
  
चिरं अनादिब्रह्मतत्त्वं तत्र प्रवृत्तये प्रतिष्ठार्थम् । तुषारकणिकापक्षे   
चिरप्रवृत्तिः सदागतिर्वायुस्तत्प्राप्तये । यदा वा आप उच्छुष्यन्ति   
वायुमेवापियन्ति इति श्रुतेरित्यर्थः ॥ ६२ ॥  
  
विविधैः साधुभिः सिद्धैरहं साधु प्रबोधितः ।  
आत्मानमनुगच्छामि परमानन्दसाधनम् ॥ ६३ ॥  
  
विविधैरुपदेशैः । सिद्धविशेषणं वा । अनुगतिमात्रेण परमानन्दस्य   
स्वस्यैव साधनम् । अभेदेऽप्युपचारात्करणता ॥ ६३ ॥  
  
आत्मानं मणिमेकान्ते लब्ध्वैवालोकयन्सुखम् ।  
तिष्ठाम्यस्तमितान्येहः शारदीवाचलेऽम्बुदः ॥ ६४ ॥  
  
अतः परमात्मनिष्ठां कदापि न त्यक्ष्यामीत्याह - आत्मानमिति । अचले   
हिमवदादौ ॥ ६४ ॥  
  
अयमहमिदमाततं ममेति  
स्फुरितमपास्य बलादसत्यमन्तः ।  
रिपुमतिबलिनं मनो निहत्य  
प्रशममुपैमि नमोऽस्तु ते विवेक ॥ ६५ ॥  
  
इदानीमुक्तं सङ्क्षिप्योपसंहरन् विवेकगुरुं नमस्यति - अयमिति । अयं   
देहोऽहमिति इदं धनराज्यादि ममेति स्फुरितमाततमसत्यरूपं   
ज्ञानबलादपास्य समाध्यभ्यासेनातिबलिनं मनोरिपुं निःशेषं हत्वा   
सप्तमभूमिकाविश्रान्तिलक्षणं प्रशममुपैमि प्राप्नोमि ॥ ६५ ॥  
  
इत्यार्षे श्रीवासिष्ठमहारामायणे वाल्मीकीये मो० उपशमप्रकरणे   
जनकवितर्को नाम नवमः सर्गः ॥ ९ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे जनवितर्को   
नाम नवमः सर्गः ॥ ९ ॥  
  