+++
title = "७१"

+++
एकसप्ततितमः सर्गः ७१   
  
श्रीवसिष्ठ उवाच ।  
  
यावत्तुर्यपरामर्शस्तावत्केवलतापदम् ।  
जीवन्मुक्तस्य विषयो वचसां च रघूद्वह ॥ १ ॥  
  
परस्याव्यवहार्यत्वात्तुर्यमत्रोपवर्ण्यते ।  
शरीरादिनिरासेन यथा मोहाज्जनिक्रमः ॥ १ ॥  
  
तुर्यातीतपदस्य वागादिव्यवहाराविषयत्वं दर्शयितुं भूमिकां रचयति ##-  
चिन्मात्रपरिशेषावस्थितिलक्षणतुर्यस्य यावत्परामर्शः   
साक्षादनुभवस्तावन्मात्रं केवलतापदं जीवन्मुक्तस्य श्रुत्यादिवचसां च   
विषयः । वाक्यजन्याखण्डाकारवृत्तेस्तावत्येव पर्यवसानादिति भावः ॥ १ ॥  
  
अत ऊर्ध्वमदेहानां मुक्तानां वचसां तथा ।  
विषयो न महाबाहो पुरुस्।आणामिवाम्बरम् ॥ २ ॥  
  
तत ऊर्ध्वं अदेहानां मुक्तानां प्राप्यमपि तुर्यातीतपदं तेषां   
वेदवचसां च विषयो न तद्विषयतापादनहेतोर्मनसः क्षयात् । यथा   
वायुगम्यमम्बरमाकाशं पुरुषाणां मनुष्याणां विषयो न   
तद्वदित्यर्थः ॥ २ ॥  
  
सा हि विश्रान्तिपदवी दूरेभ्योऽपि दवीयसी ।  
गम्या विदेहमुक्तानां खलेखेव नभस्वताम् ॥ ३ ॥  
  
गम्या प्राप्या । खलेखा व्योमवीथी । नभस्वतां वायुनामिव ॥ ३ ॥  
  
सुषुप्तावस्थया कञ्चित्कालं भुक्त्वा जगत्स्थितिम् ।  
तुर्यतामेति तदनु परमानन्दघूर्णितः ॥ ४ ॥  
  
अतः सदेहमुक्तानां पञ्चमभूमिकाक्रमेण सप्तमान्तभूमिकास्वेव   
स्थितिरित्याह - सुषुप्तेति ॥ ४ ॥  
  
तुर्यातीतदशां तज्ज्ञा यथा यान्त्यात्मकोविदाः ।  
तथाधिगच्छ निर्द्वन्द्वं पदं रघुकुलोद्वह ॥ ५ ॥  
  
ज्ञानदार्ढ्यं तु तुर्यातीतपदविश्रान्तिपर्यन्तं त्वया कार्यं   
नान्तरालिकभूमिकामात्रपर्यवसितमित्याह - तुर्यातीतेति ॥ ५ ॥  
  
सुषुप्तावस्थया राम भव संव्यवहारवान् ।  
चित्रेन्दोरिव ते न स्तः क्षयोद्वेगावरिन्दम ॥ ६ ॥  
  
तत्र प्रथमं पञ्चमभूमिकैव   
शास्त्रीयव्यवहारनिर्वाहार्थमभ्यसनीयेत्याशयेनाह - सुषुप्तावस्थयेति ।   
क्षयो मृत्युः कलापचयश्च । उद्वेगो भयं राहूपरोधश्च ॥ ६ ॥  
  
शरीरसन्निवेशस्य क्षये स्थैर्येच संविदः ।  
मा गृहाण भ्रमो ह्येष शरीरमिति जृम्भते ॥ ७ ॥  
  
ननु देहनाशे संविन्नाशस्याप्यवर्जनात्कथं संविदात्मनो मे न   
क्षयस्तत्राह - शरीरेति । संविदः क्षयं स्थैर्यं चेति शेषः ॥ ७ ॥  
  
देहनाशेन कोऽर्थस्ते कोऽर्थस्ते देहसंस्थया ।  
भव त्वं प्रकृतारम्भस्तिष्ठत्वेष यथास्थितम् ॥ ८ ॥  
  
यदि देह इति भ्रमस्तर्हि स एव नश्यतां तत्राह - देहेति । प्रकृते   
स्वात्मबोधस्थैर्ये आरम्भः प्रयत्नो यस्य तथाविधो भव । एष देहः ॥ ८ ॥  
  
ज्ञातवानसि तत्सत्यं बुद्धवानसि तत्पदम् ।  
प्राप्तवानसि रूपं स्वं विशोको भव भूतये ॥ ९ ॥  
  
स्वात्मबोधे सन्देहं वारयति - ज्ञातवानसीति । सत्यं   
जगदधिष्ठानतत्त्वम् । पदं अवस्थात्रयाधिष्ठानम् । स्वं रूपं   
अखण्डवाक्यार्थस्वरूपम् ॥ ९ ॥  
  
ईप्सितानीप्सितं त्यक्त्वा शीतलालोकशोभया ।  
अन्धकारात्तथाम्भोदान्मुक्तं खमिव शोभते [शोभसे इति   
पाठश्चेदनुगुणः स्यात्] ॥ १० ॥  
  
खं अर्थाच्छरद्राकाकाशम् ॥ १० ॥  
  
मनस्तवात्मसम्पन्नं नाधः समनुधावति ।  
योगमन्त्रतपःसिद्धः पुरुषः खादिवावनिम् ॥ ११ ॥  
  
अधः अर्वाक्तनविषयसुखे । सिद्धः खेचरसिद्धिं प्राप्तः खात् खं विहाय   
यथा अवनिं न समनुधावति तद्वत् ॥ ११ ॥  
  
इह शुद्धा चिदेवास्ति पारावारविवर्जिता ।  
अयं सोऽहमिदं तन्म इति ते मास्तु विभ्रमः ॥ १२ ॥  
  
पारावारे परार्वाचीतीरे । परिच्छेद इति यावत् ॥ १२ ॥  
  
आत्मेति व्यवहारार्थमभिधा कल्पिता विभोः ।  
नामरूपादिभेदस्तु दूरमस्मादलं गतः ॥ १३ ॥  
  
यदि शुद्धा चिदेकैवास्ति तर्ह्यात्मेति तद्व्यतिरिक्ता अभिधा कथं तत्राह -   
आत्मेति ॥ १३ ॥  
  
जलमेव यथाम्भोधिर्न तरङ्गादिकं पृथक् ।  
आत्मैवेदं तथा सर्वं न भूतोयादिकं पृथक् ॥ १४ ॥  
  
यथा समस्ताज्जलधौ जलादन्यन्न लभ्यते ।  
तथैव जगतः स्फारादात्मनोऽन्यन्न लभ्यते ॥ १५ ॥  
  
समस्तात्पूर्णाज्जलात् । जगतः स्फाराज्जगदात्मना विस्तृतात् ॥ १५ ॥  
  
अयं सोऽहमिति प्राज्ञ क्व करोषि व्यवस्थितिम् ।  
किं तत्त्वं किं च वा ते स्यात्किं तत्त्वं किं च वा न ते ॥ १६ ॥  
  
देहादिभावेषु यत्त्वं यच्च ते तत्किम् । यत्र त्वं यच्च वा न ते तत्किम् ।   
अध्यासदृशा कस्यापि   
त्वदात्मतायास्त्वत्संसृष्टतायाश्चासम्भवादधिष्ठानदृशा सर्वत्रैव   
तत्सम्भवाच्चेति भावः ॥ १६ ॥  
  
न द्वित्वमस्ति नो देहाः सम्बन्धो न च तैः स्थितः ।  
सम्भाव्यते कलङ्को वा भानोरिव तमःपटैः ॥ १७ ॥  
  
परमार्थतस्तु द्वित्वमेव नास्तीति तदधीना   
देहतत्सम्बन्धतदुपादानकलङ्कादिसम्भावना दूरनिरस्तेत्याह - नेति ॥   
१७ ॥  
  
द्वित्वमभ्युपगम्यापि कथयामि तवारिहन् ।  
देहादिभिः सद्भिरपि न सम्बन्धो विभोर्भवेत् ॥ १८ ॥  
  
अभ्युपगतेऽपि द्वैते देहादिसत्यत्वे च चिदात्मनस्तत्संस्पर्शो न सम्भवत्येवेति   
प्रौढिमादर्शयन्नाह - द्वित्वमित्यादिना ॥ १८ ॥  
  
छायातपप्रसरयोः प्रकाशतमसोर्यथा ।  
न सम्भवति सम्बन्धस्तथा वै देहदेहिनोः ॥ १९ ॥  
  
आद्य एकप्रदेशप्रसरणलक्षणे संसर्गे द्वितीयस्तादात्म्ये दृष्टान्तः ॥ १९ ॥  
  
यथा शीतोष्णयोर्नित्यं परस्परविरुद्धयोः ।  
न सम्भवति सम्बन्धो राम देहात्मनोस्तथा ॥ २० ॥  
  
अविनाभाविनोर्यस्तु सम्बन्धः कथमेतयोः ।  
जडचेतनयोर्देहदेहिनोरनुभूयते ॥ २१ ॥  
  
मास्तु संयोगस्तादात्म्यं वा समवायस्तु किं न स्यात्तत्राह -   
अविनाभाविनोरिति । अयुतसिद्धयोरित्यर्थः ॥ २१ ॥  
  
चिन्मात्रस्यात्मनो देहसम्बन्ध इति या कथा ।  
सैषा दुरवबोधार्था दावाग्नौ जलधिर्यथा ॥ २२ ॥  
  
या कथा उक्तिः । देहस्य चिदाश्रयत्वे विषयत्वायोगादस्फुरणापत्तेर्विषयत्वे   
चाश्रयत्वायोगात्समवायद्यसिद्धेर्विषयतासम्बन्धस्य च   
मिथ्यार्थसाधारणस्य सत्यत्वायोगाद्दुरवबोधार्थेत्यर्थः । अग्नौ जलधिरिति   
कथेति शेषः ॥ २२ ॥  
  
सत्यावलोकनेनैषा मिथ्यादृष्टिर्विनश्यति ।  
अवलोकनया साम्यमातपे जलधिर्यथा ॥ २३ ॥  
  
तर्ह्यस्त्वध्यस्त एव सम्बन्धस्तत्राप्याह - सत्येति ।   
देहात्मसम्बन्धाध्यासस्य आत्माधिष्ठानकत्वे आत्मदर्शनादेव बाधः   
स्यादित्यर्थः । साम्यं अध्यस्तवैषम्यं बाधं यथा यातीति शेषः ॥ २३ ॥  
  
चिदात्मा निर्मलो नित्यः स्वावभासो निरामयः ।  
देहस्त्वनित्यो मलवांस्तेन सम्बध्यते कथम् ॥ २४ ॥  
  
शुद्धमपापविद्धम् इत्यादिश्रुतिसिद्धस्वाभाविकशुद्ध्या विरोधादप्यात्मा   
नाशुद्धं देहादि स्पृशतीत्याह - चिदात्मेति ॥ २४ ॥  
  
स्पन्दमायाति वातेन भूतैर्वा पीवरीकृतः ।  
देहस्तेन न सम्बन्धो मनागेव सहात्मना ॥ २५ ॥  
  
नन्वात्मसम्बन्धाभावे देहस्य स्पन्दादिः कथं मृतदेहे तददर्शनादिति   
चेत्तत्राह - स्पन्दमिति । वातेन प्राणवायुना । भूतैरन्नादिभिः   
प्राणावष्टम्भहेतुभिः पीवरीकृत उपचितः । आहितबल इति यावत् । तथाच स्पन्दे   
प्राणो बलं वा हेतुर्नात्मेत्यर्थः । अप्यर्थे एवकारः । न सम्बन्धो देहस्य ॥   
२५ ॥  
  
सिद्धे द्वित्वेऽपि देहस्य न सम्बन्धस्य सम्भवः ।  
द्वित्वासिद्धौ तु सुमते कलनैवेदृशी कुतः ॥ २६ ॥  
  
एवं द्वैतसत्यत्वाभ्युपगमे यदा न सम्बन्धस्तदा किं वक्तव्यं   
तदनभ्युपगमे इति प्रौढिवादमुपसंहरन्नाह - सिद्धे इति । सिद्धे सत्ये ॥   
२६ ॥  
  
इत्येतदेव तत्सत्त्वे तत्रैवान्तःस्थितिं कुरु ।  
न बन्धोऽस्ति न मोक्षोऽस्ति कदाचित्कस्यचित्क्वचित् ॥ २७ ॥  
  
ननु द्वित्वासिद्धिरेव कुत इत्याशङ्क्य सम्बन्धदूषणार्थं दर्शिता   
युक्तीस्तत्राप्यतिदिशति - इतीति । तस्य द्वित्वस्य सत्त्वे सत्यत्वे   
केनचिदाशङ्क्यमाने सति इति प्रागुक्तमेतदेव युक्तिजातमुपन्यसनीयम् ।   
द्वितीयसिद्धौ हि द्वित्वं स्यात् । द्वितीयं चिच्चेत्तत्र भेदकाभावः । जडं   
चेच्छायातपादिवद्विरोधात्पूर्वसिद्धचिद्विरुद्धं न सिद्ध्यति । चिच्च   
स्वासम्बद्धं जडं साधयतीति कथा दुरवबोधार्था । अध्यस्तं   
चेत्सत्यचिदवलोकनमात्राद्विनश्येत् । निर्मलासङ्गत्वाद्यात्मस्वभावविरुद्धं   
च मलिनं जडं असङ्गेन कथं साध्येतेत्यादियुक्तीनामत्रापि साम्यादिति   
भावः । अतो द्वैतभ्रमं विहाय तत्र अद्वितीयचिन्मात्र एव स्थितिं कुरु । तत्र च   
बन्धमोक्षादिशङ्कैव नास्तीत्यर्थः ॥ २७ ॥  
  
सर्वमात्ममयं शान्तमित्येवं प्रत्ययं स्फुटम् ।  
सबाह्याभ्यन्तरं राम सर्वत्र दृढतां नय ॥ २८ ॥  
  
कीदृशी सा स्थितिर्या मया कार्या तामाह - सर्वमिति ॥ २८ ॥  
  
सुखी दुःखी विमूढोऽस्मीत्येता दुर्दृष्टयः स्मृताः ।  
आसु चेद्वस्तुबुद्धिस्ते तच्चिरं दुःखमिच्छसि ॥ २९ ॥  
  
सर्वात्मदृष्टिश्च विरुद्धदुर्दृष्टिनिरासे दृढीभवति   
नान्यथेत्याशयेनाह - सुखीति । तत् तर्हि ॥ २९ ॥  
  
यः क्रमः शैलतृणयोः कौशेयोपलयोस्तथा ।  
साम्यं प्रति स एवोक्तः परमात्मशरीरयोः ॥ ३० ॥  
  
ननु देहदुःखादयोऽपि प्रत्यक्षादिभिः पुरस्कृताः आत्मापि श्रुतियुक्तिभिः   
पुरस्कृतस्तदनयोस्तुल्यत्वे को विशेषो येनात्मदृष्टिमवलम्ब्य   
देहादिदृष्टिर्निरसनीयेत्युच्यते तत्राह - य इति । क्रमो विशेषः । यथा   
चक्षुषा दूराच्छैलतृणयोर्मध्ये महत्त्वात्स्थिरत्वाच्च शैलदृष्टिः सुकरा   
। चलत्वात्पेलवत्वाच्च तृणदृष्टिर्दुष्करा । यथा वा त्वचा   
मृदुत्वात्सुखस्पर्शत्वाच्च कौशेयस्पर्श उपादेयः   
कठोरत्वाद्दुःखदत्वाच्च उपलस्पर्शो हेयस्तथा अपरिच्छिन्नत्वात्सदा   
स्वप्रकाशत्वादानन्दरूपत्वाच परमातन्दृष्टिः सुकरा उपादेया च ।   
देहाद्यनात्मदृष्टिस्तु पेलवत्वादस्थिरत्वान्मन-आदिसापेक्षत्वाच्च   
दुष्करा हेया चेति महदन्तरमस्तीति न साम्यमित्यर्थः ॥ ३० ॥  
  
यथा तेजस्तिमिरयोर्न सम्बन्धो न तुल्यता ।  
अत्यन्तभिन्नयो राम तथैवात्मशरीरयोः ॥ ३१ ॥  
  
विरुद्धत्वादपि सम्बन्धवत्सादृश्यमपि निरसितुं शक्यमित्याशयेनाह ##-  
  
यथा शीतोष्णयोरैक्यं कथास्वपि न दृश्यते ।  
जडप्रकाशयोः श्लेषो न तथात्मशरीरयोः ॥ ३२ ॥  
  
विरोधादेव तादात्म्यशङ्कायाः प्रसक्तिरेव नास्तीत्याशयेनाह - यथेति ।   
श्लेषः संयोगस्तस्याप्यसम्भवे ऐक्यं दूरनिरस्तमित्याशयः ॥ ३२ ॥  
  
देहश्चलति वातेन तेनैवायाति गच्छति ।  
शब्दं करोति वातेन देहनाडीविलासिना ॥ ३३ ॥  
  
पूर्वमात्मसम्बन्धाभावेऽपि देहचेष्टादेर्वातेन गतार्थतोक्ता अत्र तु   
आत्मैक्याभावेऽपीति न पौनरुक्त्यम् ॥ ३३ ॥  
  
शब्दः कचटतप्रायः स्फुरत्यन्तः समीरणैः ।  
यथा प्रजायते वंशाद्देहरन्ध्रात्तथैव हि ॥ ३४ ॥  
  
देहरन्ध्रं कण्ठस्तदुद्गतैः प्राणसमीरणैः कण्ठताल्वादिस्थानेषु   
जिह्वादिनाभिहत्य निःसार्यमाणैः कवर्गचवर्गटवर्गादिः शब्दः स्फुरतीति   
प्रत्यक्षसिद्धमित्यर्थः । वंशात्सच्छिद्रकीचकात् ॥ ३४ ॥  
  
कनीनिकापरिस्पन्दश्चक्षुःस्पन्दस्य मारुतात् ।  
इन्द्रियस्फुरणात्सैव संवित्केवलमात्मनः ॥ ३५ ॥  
  
एवं चक्षुरादिसर्वेन्द्रियस्पन्दोऽपि वायुत एव । आत्मनस्तु केवलं संविदेव   
कृत्यं नान्यदित्याह - कनीनिकेति । विषयप्रदेशे चक्षुःस्पन्दस्य   
निमित्तभूतः कनीनिकापरिस्पन्दोऽपि मारुतादेव । एवं   
सर्वेन्द्रियस्फुरणाज्जायमाना सा स्फूर्तिलक्षणा संविदेव केवलमात्मनो   
नान्यदित्यर्थः ॥ ३५ ॥  
  
आकाशोपलकुड्यादौ सर्वत्रात्मदशा स्थिता ।  
प्रतिबिम्बमिवादर्शे चित्त एवात्र दृश्यते ॥ ३६ ॥  
  
यद्यपि सा संवित्सर्वगता सदातनी च तथापि चित्ततद्वृत्तिष्वेवाभिव्यक्ता   
नान्यत्रेत्याह - आकाशेति ॥ ३६ ॥  
  
शरीरालयमुत्सृज्य यत्र चित्तविहङ्गमः ।  
स्ववासनावशाद्याति तत्रैवात्मानुभूयते ॥ ३७ ॥  
  
अत-एव तद्गमनादेवात्मनः परलोकगमनादिव्यवहारोऽपीत्याह -   
शरीरेति ॥ ३७ ॥  
  
यत्र पुष्पं तत्र गन्धसंविदः संस्थिता यथा ।  
यत्र चित्तं हि तत्रात्मसंविदः संस्थितास्तथा ॥ ३८ ॥  
  
सर्वत्र स्थितमाकाशमादर्शे प्रतिबिम्बति ।  
यथा तथात्मा सर्वत्र स्थितश्चेतसि दृश्यते ॥ ३९ ॥  
  
अपामवनतं स्थानमास्पदं भूतले यथा ।  
अन्तःकरणमेवात्मसंविदामास्पदं तथा ॥ ४० ॥  
  
अवनतं निम्नम् । आत्मसंविदां चित्प्रतिबिम्बानाम् ॥ ४० ॥  
  
सत्यासत्यं जगद्रूपमन्तःकरणबिम्बिता ।  
आत्मसंवित्तनोतीदमालोकमिव सूर्यभा ॥ ४१ ॥  
  
सत्यं व्यावहारिकम् । असत्यं प्रातिभासिकम् । अनेन जीवेनात्मनानुप्रविश्य   
नामरूपे व्याकरवाणि इति श्रुतेरिति भावः ॥ ४१ ॥  
  
अन्तःकरणमेवातः कारणं भूतसंसृतौ ।  
आत्मा सर्वातिगत्वात्तु कारणं सदकारणम् ॥ ४२ ॥  
  
अन्तःकरणं तत्समष्ट्यात्मा हिरण्यगर्भः । प्रतिबिम्बद्वारा कारणं सदपि   
स्वतः अकारणम् ॥ ४२ ॥  
  
अविचारणमज्ञानं मौर्ख्यमाहुर्महाधियः ।  
संसारसंसृतौ सारमन्तःकरणकारणम् ॥ ४३ ॥  
  
अन्तःकरणस्य तर्हि किं कारणं तदाह - अविचारणमिति ।   
पर्यायत्रयोपादानं प्रसिद्धिद्योतनार्थम् ॥ ४३ ॥  
  
असम्यक्प्रेक्षणान्मोहाच्चेतःसत्तां गृहीतवत् ।  
सम्मोहबीजकणिकां तमोऽर्कादिव दृश्यते ॥ ४४ ॥  
  
असम्यक्प्रेक्षणादन्यथा ग्रहणसंस्कारबलान्मोहात् । सम्मोहानां   
भ्रमाणां बीजधानाभूताम् । चेतःसत्तां चित्ताकारपरिणामम् । यतः   
सम्मोहादर्कात्तम इवात्यन्तासम्भावितापि जन्मजरामरणाद्यनर्थपरम्परा   
दृश्यत इत्यर्थः । अथवा अज्ञानं सर्वैः स्वात्मनि अहमज्ञ इति प्रत्यक्षं   
दृश्यते । यथा अर्कात्तद्वासि तमो राहुर्दृश्यते तद्वदित्यर्थः ॥ ४४ ॥  
  
यथा भूतात्मतत्त्वैकपरिज्ञानेन राघव ।  
असत्तामेत्यलं चेतो दीपेनेव तमः क्षणात् ॥ ४५ ॥  
  
केन तर्हि चित्तनाशस्तदाह - यथेति ॥ ४५ ॥  
  
संसारकारणमितः स्वयं चेतो विचारयेत् ।  
जीवोऽन्तःकरणं चित्तं मनश्चेत्यादिनामकम् ॥ ४६ ॥  
  
केनोपायेनात्मतत्त्वपरिज्ञानं तदाह - संसारेति । इत एतस्माद्धेतोः   
संसारकारणमज्ञानं इतः प्राप्तोऽधिकारी स्वयमिति वा यं विचारयेत्तमाह   
- जीव इति । जीवादीनि नामानि यस्य तम् ।   
आदिपदादुत्पत्तिप्रकरणोक्तनामान्तराणामपि सङ्ग्रहः ॥ ४६ ॥  
  
श्रीराम उवाच ।  
  
एताः सञ्ज्ञाः प्रभो ब्रह्मंश्चेतसो रूद्ःइमागताः ।  
कथमित्येव कथय मयि मानद सिद्धये ॥ ४७ ॥  
  
रूढि योगरूढिम् । कथं केन योगेन । सिद्ध्ये तदुक्तविचारसिद्धये ॥ ४७ ॥  
  
श्रीवसिष्ठ उवाच ।  
  
सर्वे भावा इमे नित्यमात्मतत्त्वैकरूपिणः ।  
चित्तात्तरङ्गकगणा जलैककलिता यथा ॥ ४८ ॥  
  
तत्रादौ रूढियोगांशाभ्यां जीवनाम निर्वक्तुं वसिष्ठः पीठिकां रचयति   
- सर्वे भावा इत्यादिना । भावाः पदार्था आत्मतत्त्वेन सह   
ऐक्याध्यासादेकरूपिणः समष्टिचित्तादेवोत्पन्ना इति प्रागुक्तस्मारणम् ॥ ४८ ॥  
  
आत्मा स्पन्दैकरूपात्मा स्थितस्तेषु क्वचित्क्वचित् ।  
तरङ्गेषु विलोलेषु पयोधेः सलिलं यथा ॥ ४९ ॥  
  
उत्पन्नानां च स्थावरविभागे निमित्तमाह - आत्मेत्यादिना ॥ ४९ ॥  
  
क्वचिदस्पन्दरूपात्मा स्थितस्तेषु महेश्वरः ।  
तरङ्गत्वमयातेषु जलभावो जलेष्विव ॥ ५० ॥  
  
तत्रोपलादयो भावा अलोलाः स्वात्मनि स्थिताः ।  
सुराफेनवदुत्स्पन्दा लोलास्तु पुरुषादयः ॥ ५१ ॥  
  
तत्र तेषु शरीरेषु सर्वशक्तिस्तदत्मनः ।  
कलिताऽज्ञानकलना तेनाज्ञानमसौ स्थितः ॥ ५२ ॥  
  
कलितस्य कल्पितस्याज्ञानस्य कलना प्रसिद्धा । तेन हेतुना तत्स्वकल्पितमज्ञानं   
स्वयमेव भूत्वा प्रलयसुषुप्त्योः स्थितः ॥ ५२ ॥  
  
तदज्ञानमनन्तात्मभूषितं जीव उच्यते ।  
स संसारे महामोहमायापञ्जरकुञ्जरः ॥ ५३ ॥  
  
अनन्तेनात्मना प्रतिबिम्बभावापन्नेन भूषितमिव स्फुरत । स एव   
रूढ्यंशेन जीव उच्यते ॥ ५३ ॥  
  
जीवनाज्जीव इत्युक्तोऽहम्भावः स्यात्त्वहन्तया ।  
बुद्धिर्निश्चायकत्वेन सङ्कल्पकलनान्मनः ॥ ५४ ॥  
  
तत्र योगांशमाह - जीवनादिति । प्राणधारणादित्यर्थः । अहन्नाम   
निर्वक्ति - अहम्भावादिति । सोऽहमित्यग्रे व्याहरत्तस्मादहन्नामाभवत् इति   
श्रुतेः । नामान्तराण्यपि निराह - बुद्धिरित्यादिना ॥ ५४ ॥  
  
प्रकृतिः प्रकृतित्वेन देहो दिग्धतया स्थितः ।  
जडः प्रकृतिभावेन चेतनः स्वात्मसत्तया ॥ ५५ ॥  
  
दिग्धतया उपचिततया । प्रकृतिभावेन अज्ञानांशप्राधान्येन ।   
स्वात्मसत्तया चित्प्राधान्येन ॥ ५५ ॥  
  
जडाजडदृशोर्मध्यं यत्तत्त्वं पारमात्मिकम् ।  
तदेतदेव नानात्वं नानासञ्ज्ञाभिराततम् ॥ ५६ ॥  
  
जडाजडदृशोरज्ञानतत्साक्षिणोर्मध्यमान्तरालिकं साभासं   
मनस्तदेतदेव नानात्वं प्राप्य   
जीवबुद्धिमनश्चित्ताहङ्कारादिनानासञ्ज्ञाभिराततमित्यर्थः ॥ ५६ ॥  
  
एवं स्वरूपं जीवस्य बृहदारण्यकादिषु ।  
बहुधा बहुषु प्रोक्तं वेदान्तेषु किलानघ ॥ ५७ ॥  
  
परमात्मन एवोपाधिप्रवेशेन औपाधिकनानासञ्ज्ञालाभे श्रुतीः   
प्रमाणयति - एवमिति । स एष इह प्रविष्ट आनखाग्रेभ्यः इत्युपक्रम्योक्तम्   
प्राणन्नेव प्राणो नाम भवति वदन्वाक् पश्यंश्चक्षुः शृण्वन् श्रोत्रं   
मन्वानो मनस्तान्यस्यैतानि कर्मनामान्येव इति । तथा स समानः सत्रभौ   
लोकावनुसञ्चरति ध्यायतीव लेलायतीव स धीः स्वप्नो भूत्वेमं   
लोकमतिक्रामति मृत्यो रूपाणि इति । तथा श्रुत्यन्तरे बुद्धेर्गुणेनात्मगुणेन   
चैव आराग्रमात्रो ह्यवरोऽपि दृष्टः । वालाग्रशतभागस्य शतधा कल्पितस्य   
च । भागो जीवः स विज्ञेयः स चानन्त्याय कल्पते इति । तत्सृष्ट्वा   
तदेवानुप्राविशत् । तदनुप्रविश्य सच्च त्यच्चाभवत् इति । तैत्तिरीयके स एतं   
सीमानं विदार्यैतया द्वारा प्रापद्यत तस्मादिदन्द्रो नाम । यदेतद्धृदयं   
मनच्चैतत्सञ्ज्ञानमाज्ञानं विज्ञानं प्रज्ञानम् इत्याद्यैतरेयके ।   
त्वमेकोऽसि बहूननुप्रविष्टः । एको देवो बहुधा विचार एकः सन् बहुधा विचार   
इत्यादिश्रुतिशतेषु च बहुधा प्रोक्तमित्यर्थः ॥ ५७ ॥  
  
अज्ञैस्त्वेतासु सञ्ज्ञासु कुविकल्पकुतार्किकैः ।  
मोहाय केवलं मूढैर्व्यर्थमास्थाः प्रकल्पिताः ॥ ५८ ॥  
  
अत-एवावैदिककुतार्किकाणामन्यथान्यथा जीवस्वरूपकल्पना   
नादर्तव्येत्याशयेनाह - अज्ञैरिति । आस्थाः अभिनिवेशाः ॥ ५८ ॥  
  
एवमेष महाबाहो जीवः संसारकारणम् ।  
मूकेनातिवराकेण देहकेनेह किं कृतम् ॥ ५९ ॥  
  
एवं च न शुद्धात्मनः संसारिता नापि देहस्य किन्त्वान्तरालिकस्य जीवस्यैवेति   
सिद्धमित्याशयेनाह - एवमिति । मूकेन वागादिशून्येन । जडेनेति यावत् ॥ ५९   
॥  
  
आधाराधेययोरेकनाशे नान्यस्य नष्टता ।  
यथा तथा शरीरादिनाशे नात्मनि नष्टता ॥ ६० ॥  
  
अत-एव देहनाशेऽपि न जीवनाश इत्याह - आधारेति । नाशे न इति च्छेदः ॥   
६० ॥  
  
एकपर्णरसे क्षीणे रसो नैति यथा क्षयम् ।  
याति पर्णरसश्चार्करश्मिजालान्तरे यथा ॥ ६१ ॥  
  
शरीरसङ्क्षये देही न क्षयं याति कस्यचित् ।  
निर्वासनश्चेत्तद्व्योम्नि तिष्ठत्यात्मपदे तथा ॥ ६२ ॥  
  
सवासनश्चेत् शरीरसङ्क्षये वासनायां तिष्ठति । निर्वासनश्चेद्व्योम्नि   
ब्रह्माकाशस्वभावे तिष्ठतीत्यर्थः ॥ ६२ ॥  
  
देहनाशे विनष्टोऽस्मीत्येवं यस्याऽमतेर्भ्रमः ।  
मातुः स्तनतटात्तस्य मन्ये वेताल उत्थितः ॥ ६३ ॥  
  
अमतेर्मूर्खस्य यस्य । अशरीरं वाव सन्तं न प्रियाप्रिये स्पृशतः इति   
श्रुतेरभयहेतौ देहनाशे भयहेतुत्वलक्षणविपरीतदर्शिनो मूढस्य मातुः   
स्तनादपि वेतालोत्थानसम्भावनया स्तन्यपानेन जीवनमपि दुर्लभं   
स्यादित्याशयः ॥ ६३ ॥  
  
यस्य ह्यात्यन्तिको नाशः स्यादसावुदितः स्मृतः ।  
चित्तनाशो हि नाशः स्यात्स मोक्ष इति कथ्यते ॥ ६४ ॥  
  
देहस्य जीवव्यतिरिक्तत्वान्मातु तन्नाशाद्भयं चित्तस्य   
जीवस्वरूपत्वात्तन्नाशात्तु जीवस्य भयं युक्तमेवेति चेत्तत्राह - यस्येति ।   
यस्य उपाधेर्वज्रनिगडवद्बन्धनभूतस्यात्यन्तिको नाशः स्याचेदसौ जीवः   
स्मृतः प्रत्यभिज्ञातब्रह्मभावः सन्नुदितो   
निरतिशयानन्दलक्षणमभ्युदयं प्राप्तो भवति तादृशचित्तनाशो हि जीवस्य   
विनाशः स्यात्सम्भाव्यते स च तस्य मोक्षः परमपुरुषार्थ इति शास्त्रे कथ्यते   
। अतस्तस्मादपि भयसम्भावना अत्यन्तमनुचित्तैवेत्यर्थः ॥ ६४ ॥  
  
मृतो नष्ट इति प्रोक्तो मन्ये तच्च मृषा ह्यसत् ।  
स देशकालान्तरितो भूत्वा भूत्वानुभूयते ॥ ६५ ॥  
  
स जीवः । अनुभूयते पुनर्देहान्तरग्रहणे दृश्यते ॥ ६५ ॥  
  
इहोह्यन्ते जनैरेवं तरङ्गान्तस्तृणैरिव ।  
मरणव्यपदेशासु देशकालतिरोहितैः ॥ ६६ ॥  
  
इह संसारे मरणव्यपदेशासु नदीषु तरङ्गान्तस्तृणायमानैर्जनैर्जीवैरिह   
संसारे देशकालतिरोहितैः स्वरूपैः एवं वर्णितप्रकारा मृतो नष्टो   
जातोऽभिवृद्धः सुखी दुःखीत्यादिभावा ऊह्यन्ते भ्रान्त्या वितर्क्यन्त इत्यर्थः   
॥ ६६ ॥  
  
वासनावस्थितो जीवो यात्युत्सृज्य शरीरकम् ।  
कपिर्वनतरुं त्यक्त्वा तर्वन्तरमिवास्थितः ॥ ६७ ॥  
  
तथा ऊहनवैचित्र्ये वासनावैचित्र्यं हेतुरित्याशयेनाह - वासनेति ॥ ६७ ॥  
  
पुनस्तदपि सन्त्यज्य गच्छत्यन्यदपि क्षणात् ।  
अन्यस्मिन्वितते देशे कालेऽन्यस्मिंश्च राघव ॥ ६८ ॥  
  
इतश्चेतश्च नीयन्ते जीवा वासनया स्वया ।  
चिरं तदपिजीविन्या धूर्त्या धात्र्येव बालकाः ॥ ६९ ॥  
  
तान् जीवानपिधाय तिरस्कृत्य जीवितुं शीलं यस्याः सा तदपिजीविनी तथाविधया   
वासनया धूर्त्या । पुंयोगान्ङीष् । धूर्तासक्तया धात्र्या उपमात्रा ॥ ६९ ॥  
  
वासनारज्जुवलिता जीर्णाः पर्वतकुक्षिषु ।  
जरयन्त्यतिदुःखेन जीवितं जीवजीविकाः ॥ ७० ॥  
  
वासनारज्जुभिर्वलिता वेष्टिताः जीवा एव परस्परोपयोगाज्जिविका जीवनोपायो येषां   
तथाविधा जीवाः पूर्वं जीर्णाः साम्प्रतं जरयन्ति ॥ ७० ॥  
  
जरठजरदुपोढदुःखभाराः  
परिणतिजर्जरजीविताश्च सत्यः ।  
हृदयजनितवासनानुवृत्त्या  
नरकभरे जनताश्चिरं पतन्ति ॥ ७१ ॥  
  
जनता जीवा हृदयविहितवासनानुवृत्त्या निमित्तेन जरठेभ्योऽपि जरन्तो जीर्णाः   
सन्त उपोढा दारिद्र्यरोगवियोगादिदुःखभारा यैस्तथाविधाः परिणत्या   
नानायोनिदुर्दशापरिणामैर्जर्जरं दुःखैः खण्डेन शिथिलीकृतमिव   
जीवितं यासां तथाविधाश्च सत्यो नरकभरेषु चिरं पतन्ति वसन्तीत्यहो   
वासनादोषप्रयुक्ता अनन्ता दुर्दशेत्यर्थः ॥ ७१ ॥  
  
श्रीवाल्मीकिरुवाच ।  
  
इत्युक्तवत्यथ मुनौ दिवसो जगाम  
सायन्तनाय विधयेऽस्तमिनो जगाम ।  
स्नातुं सभा कृतनमस्करणा जगाम  
श्यामाक्षये रविकरैश्च सहाजगाम ॥ ७२ ॥  
  
इत्यार्षे श्रीवासिष्ठमहारामाय।एन् वाल्मीकीये   
मोक्षोपायेषूपशमप्रकरणे संसारोपदेशो नामैकसप्ततितमः सर्गः   
॥ ७१ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
संसारोपदेशो नामैकसप्ततितमः सर्गः ॥ ७१ ॥  
  
॥ त्रयोदशो दिवसः ॥  
  