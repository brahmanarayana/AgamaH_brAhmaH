+++
title = "२९"

+++
एकोनत्रिंशः सर्गः २९  
  
श्रीवसिष्ठ उवाच ।  
  
अथ वर्षसहस्रेण दिव्येनासुरपुङ्गवः [सत्तम इति पाठः] ।  
देवदुन्दुभिनिर्घोषैर्बुबुधे भगवान्बलिः ॥ १ ॥  
  
जीवन्मुक्तस्य राज्यश्रीः पाताले रोधनं बलेः ।  
रामाय बलिवत्पूर्णस्थितिश्चात्रोपदिश्यते ॥ १ ॥  
  
वर्षसहस्रेणेति समाधेर्वर्ष सहस्रेणात्यन्तसंयोगादपवर्गे तृतीया ॥ १ ॥  
  
बलौ प्रबुद्धे तद्बालं विरेजे नगरं तदा ।  
वैरिञ्च इव सूर्यौघ उदिते कमलाकरः ॥ २ ॥  
  
बलेरिदं बालं नगरं वैर्ञ्चे विरिञ्चेरायतनभूतगगने सूर्यौघे   
सूर्यकिरणप्रवाहे उदिते सति कमलाकरः पद्माकर इव विकासश्रीमानित्यर्थः ।   
सर्गौघे सर्वौघे इति पाठयोस्तु सर्व पदार्थजातं सर्गं वा ओघयति   
समर्थयतीति व्युत्पत्त्या सूर्य एव ग्राह्यस्तस्मिन्नुदिते सतीतर्थः । ओघृ   
सामर्थ्ये इति धातोर्ण्यन्तात्कर्मण्यण् ॥ २ ॥  
  
बलिः प्रबुद्ध एवासौ यावन्नायान्ति दानवाः ।  
तावत्सञ्चिन्तयामास समाधिसदने क्षणम् ॥ ३ ॥  
  
समाधिसदने प्रागुक्तसमाधिस्थाने ॥ ३ ॥  
  
अहो नु रम्या पदवी शीतला पारमार्थिकी ।  
अहमस्यां क्षणं स्थित्वा परां विश्रान्तिमागतः ॥ ४ ॥  
  
समाधिसुखमग्नस्य दिव्यवर्षसहस्रमपि क्षणवद्गतमिति क्षणं   
स्थित्वेत्युक्तिः ॥ ४ ॥  
  
तदेतामेव पदवीमवलम्ब्य करोम्यहम् ।  
भवतीहोपभुक्ताभिः किं मे बाह्यविभूतिभिः ॥ ५ ॥  
  
करोमि विश्रान्तिमिति शेषः । बाह्यविभूतिभिरुपभुक्ताभिर्मे किं भवति । न   
किञ्चिदीदृशं विश्रान्तिसुखमित्यर्थः ॥ ५ ॥  
  
ऐन्दवेष्वपि बिम्बेषु न तथानन्दवीचयः ।  
तोषयन्ति यथान्तर्मे संसिद्धिभवभूतयः ॥ ६ ॥  
  
तदेवाह - ऐन्दवेष्विति । संसिद्धिः समाधिपरिपाकस्तद्भवा भूतय   
आनन्दाः । एकस्मिन्नेव इयत्तया अपरिच्छेद्यत्वाद्बहुत्वकल्पनया बहुवचनम् ॥   
६ ॥  
  
इति भूयोऽपि विश्रान्त्यै कुर्वाणं गलितं मनः ।  
बलिमावारयामासुर्दैत्याश्चन्द्रमिवाम्बुदाः ॥ ७ ॥  
  
आवारयामासुरागत्य परिवव्रुः ॥ ७ ॥  
  
तानालोक्य पुनर्दध्यौ तत्प्रणामाकुलेक्षणः ।  
तैः कुलाचलसङ्काशैः परिवीतवपुस्त्विदम् ॥ ८ ॥  
  
पुनःशब्दः पूर्वसमाधिसङ्कल्पपरावृत्तिद्योतनार्थः ॥ ८ ॥  
  
चितः क्षीणविकल्पस्य किमुपादेयमस्ति मे ।  
मनस्तदभिपातित्वाद्याति तद्रसतामलम् ॥ ९ ॥  
  
उपादेयबुद्ध्या हि बाह्यार्थदर्शने मनस्तदभिपातित्वात्तद्रागितालक्षणं   
मलं याति न दर्शनमात्रेणेत्यर्थः ॥ ९ ॥  
  
मोक्षमिच्छाम्यहं कस्माद्बद्धः केनास्मि वै पुरा ।  
अबद्धो मोक्षमिच्छामि केयं बालविडम्बना ॥ १० ॥  
  
ननु मोक्षेच्छया समाध्यवलम्बनियमोऽस्तु तत्राह - मोक्षमिति । ज्ञानेन   
त्रैकालिके अविद्यातत्कार्यबाधे सति बन्धस्यैवादर्शनादिति भावः । बालानां   
मूर्खाणां विडम्बना चेष्टानुकृतिः ॥ १० ॥  
  
न बन्धोस्ति न मोक्षोस्ति मौर्ख्यं मे क्षयमागतम् ।  
किं मे ध्यानविलासेन किं वा ध्यानेन मे भवेत् ॥ ११ ॥  
  
ध्यानाध्यानभ्रमौ त्यक्त्वा पुंस्त्वं स्वमवलोकयत् ।  
यदायाति तदायातु न मे वृद्धिर्न वा क्षयः ॥ १२ ॥  
  
स्वं प्रत्यग्रूपं पुंस्त्वमात्मतत्त्वं दृक्स्वभावादेव   
बहिरप्यौदासीन्येनावलोकयत्सद्यद्वस्तु प्रति आयाति तदायातु स्फुरतु नाम   
नैतावता मेऽज्ञानामिव देहादितादात्म्याध्यासात्तद्वृद्धिक्षयप्रयुक्तौ   
वृद्धिक्षयौ स्तो येनानर्थः स्यादित्यर्थः । अयं श्लोकः क्वचिदेवास्ति न   
सर्वत्र ॥ १२ ॥  
  
न ध्यानं नापि वाऽध्यानं न भोगान्नाप्यभोगिताम् [नाथ भोगिता   
इति पाठः] ।  
अभिवाञ्छामि तिष्ठामि सममेव गतज्वरः ॥ १३ ॥  
  
न मे वाञ्छा परे तत्त्वे न मे वाञ्छा जगत्स्थितौ ।  
न मे ध्यानदशाकार्यं [अत्र ध्यानदृशा कार्य इति साधु] न   
कार्यं विभवेन मे ॥ १४ ॥  
  
नाहं मृतो न जीवामि न सन्नासन्न सन्मयः ।  
नेदं मे नैव चान्यन्मे नमो मह्यमहं बृहत् ॥ १५ ॥  
  
देहसम्बन्धाभावान्न मृतः । प्राणसम्बन्धाभावान्न जीवामि ।   
सन्मूर्तः । सन्मयस्तद्विकारः । इदं देहभुवनादि ।   
अन्यद्देहान्तरभुवनान्तरादि ॥ १५ ॥  
  
इदमस्तु जगद्राज्यं तिष्ठाम्यत्र तु संस्थितः ।  
नेह वास्तु जगद्राज्यं तिष्ठाम्यात्मनि शीतलः ॥ १६ ॥  
  
किं मे ध्यानदृशा कार्यं किं राज्यविभवश्रिया ।  
यदायाति तदायातु नाहं किञ्चन मे क्वचित् ॥ १७ ॥  
  
न किञ्चिदपि कर्तव्यं यदि नाम मयाधुना ।  
तत्कस्मान्न करोमीदं किञ्चित्प्रकृतकर्म वै ॥ १८ ॥  
  
कर्तव्यं कर्तृत्वास्थया निर्वर्तनीयम् । तत्तर्हि किञ्चित् अनास्थितचेष्टासाध्यं   
प्रकृतं कर्म राज्यपरिपालनं किं कुतो न करोमि ॥ १८ ॥  
  
इति निर्णीय पूर्णात्मा बलिर्ज्ञानवतां वरः ।  
दैत्यानालोकयामास पद्मानीव दिवाकरः ॥ १९ ॥  
  
दृष्टिपातविभागेन सर्वेषां दनुजन्मनाम् ।  
शिरःप्रणामाञ्जग्राह पुष्पामोदानिवानिलः ॥ २० ॥  
  
दृष्टिपातानां विभागेन तत्तदुचितवैचित्र्येण ॥ २० ॥  
  
अथ वैरोचनिस्तत्र ध्येयत्यागमयात्मना ।  
मनसा सकलान्येव राजकार्याणि संव्यघात् ॥ २१ ॥  
  
ध्येयो वासनात्यागः प्राग्वर्णितस्तन्मयात्मना तद्विलासप्रचुरेण ॥ २१ ॥  
  
द्विजान्देवान्गुरूंश्चैव पूजयामास पूजया ।  
सम्मानयामास सुहृद्बन्धुसामन्तसज्जनान् ॥ २२ ॥  
  
पूजा पाद्यार्घ्यादि उचितदानसम्भावनादिसत्कारः सम्माननमिति भेदः ॥ २२   
॥  
  
अर्थेनापूरयामास भूत्यानर्थिगणांस्तथा ।  
ललना लालयामास विचित्रविभवार्पणैः ॥ २३ ॥  
  
इत्यसौ ववृधे तस्मिन्राज्ये सकलशासने ।  
यज्ञं प्रति बभूवाथ मतिरस्य कदाचन ॥ २४ ॥  
  
असौ बलिः सकलानां देवासुरादीनां शासने आज्ञापनविषये राज्ये ववृधे ।   
राज्याङ्गाद्यभिवृद्धिं प्रापेत्यर्थः । अथ कदाचन यज्ञं प्रति अस्य   
मतिरिच्छा बभूव ॥ २४ ॥  
  
तर्पिताशेषभुवनं देवर्षिगणपूजितम् ।  
सह शुक्रादिभिर्मुख्यैः स चकार महामखम् ॥ २५ ॥  
  
महामखं अश्वमेघम् ॥ २५ ॥  
  
बलिर्भोगभरस्यार्थी नेति निर्णीय माधवः ।  
बलेरीहितसिद्ध्यर्थं सिद्धिदस्तन्मखं ययौ ॥ २६ ॥  
  
भोगैककृपणायेदं जगज्जङ्गलखण्डकम् ।  
दातुं शोच्याय शक्राय वयोज्येष्ठाय कार्यवित् ॥ २७ ॥  
  
भोगे एकस्मिन्नेव आसक्तत्वात्कृपणाय अत एव शोच्याय ।   
कार्यमवश्यकर्तव्यं शक्रसुकृतफलप्रदानं वेत्तीति कार्यवित्   
भिक्षणचातुर्यविद्वा ॥ २७ ॥  
  
क्रममाणो बलेनात्र वञ्चयित्वा बलिं हरिः ।  
बबन्ध पातालतले भूगेह इह वानरम् ॥ २८ ॥  
  
बलेन मायाबलेन क्रममाणस्त्रीन् लोकानिति शेषः ॥ २८ ॥  
  
अद्यासौ संस्थितो राम पुनरिन्द्रत्वहेतुना ।  
जीवन्मुक्तवपुः स्वस्थो नित्यं ध्यानविषण्णधीः ॥ २९ ॥  
  
अद्य अद्यापि । असौ बलिः पाताले पुनरिन्द्रत्वहेतुना प्रारब्धेनोपलक्षित इति शेषः   
। स्थितः । ध्याने निर्विकल्पसमाधौ विषण्णा गलिता धीर्यस्य ॥ २९ ॥  
  
पातालकुहरे तिष्ठञ्जीवन्मुक्तगतिर्बलिः ।  
आपदं सम्पदं दृष्ट्या समयैव स पश्यति ॥ ३० ॥  
  
नास्तमेति न चोदेति तत्प्रज्ञा सुखदुःखयोः ।  
समा स्थिरकरा चित्रलेख्या सूर्यावलिर्यथा ॥ ३१ ॥  
  
समा उदयास्तमयरहिता । स्थिराः करा मरीचयो यस्याः । चित्रस्य लेखनं   
चित्रलेख्या तत्सम्बन्धिनी सूर्यावलिः सूर्यमण्डलं यथा तथेत्यर्थः ॥ ३१ ॥  
  
आविर्भावतिरोभावसहस्राणीह जीवताम् ।  
तन्मनाश्चिरमालोक्य भीमेषु विरतिं गतम् ॥ ३२ ॥  
  
जीवतां जीवनास्थावतां भोगलम्पटानां बिभवानां जन्मादीनां   
चाविर्भावतिरोभावसहस्राणि चिरमालोक्य तस्य बलेर्मनो विरतिं वैराग्यं   
गतम् ॥ ३२ ॥  
  
दशकोटीश्च वर्षाणामनुशास्य जगत्त्रयम् ।  
अन्ते विरक्ततां प्राप्तमुपशान्तं बलेर्मनः ॥ ३३ ॥  
  
ऊहापोहसहस्राणि भावाभावशतानि च ।  
बलिना परिदृष्टानि क्व समाश्वासमेत्यसौ ॥ ३४ ॥  
  
सुखदुःखयोरूहापोहयोरागमापाययोः सहस्राणि । भावाभावयोः   
सम्पद्विपदोः शतानि च । सहस्रशतशब्दावसङ्ख्येयपरौ ॥ ३४ ॥  
  
भोगाभिलाषं सन्त्यज्य बलिः सम्पूर्णमानसः ।  
आत्मारामस्थितो नित्यं मध्ये पातालकोटरे ॥ ३५ ॥  
  
सप्तपातालानां मध्यभूते रसातलाख्ये पातालकोटरे यावद्विपत्क्षयं   
स्थितः ॥ ३५ ॥  
  
पुनरेतेन बलिना जगदिन्द्रतयाखिलम् ।  
अनुशास्यमिदं राम बहून्वर्षगणानिह ॥ ३६ ॥  
  
अनुशास्यं स्वामिभावेन आज्ञाप्यं भविष्यतीत्यर्थः ॥ ३६ ॥  
  
न तस्येन्द्रपदप्राप्त्या तुष्टिः समुपजायते ।  
न तस्य स्वपदभ्रंशादुद्वेग उपजायते ॥ ३७ ॥  
  
समः सर्वेषु भावेषु सर्वदैवोदिताशयः ।  
सम्प्राप्तमाहरन्स्वस्थ आकाश इव तिष्ठति ॥ ३८ ॥  
  
उदिताशयः सन्तुष्टचित्तः । सम्प्राप्तं   
प्रारब्धोपनीतमाहरन्नुपभुञ्जानः ॥ ३८ ॥  
  
बलेर्विज्ञानसम्प्राप्तिरेषा ते कथिता मया ।  
एतां दृष्टिमवष्टभ्य त्वमप्यभ्युदितो भव ॥ ३९ ॥  
  
बलिचरित्रमुपसंहृत्य रामायोपदिशति - बलेरित्यादिना । अभ्युदितो   
जीवन्मुक्त्यभ्युदयवान् ॥ ३९ ॥  
  
बलिवत्प्रविवेकेन नित्योऽहमिति निश्चयात् ।  
पदमासादयाद्वैतं पौरुषेणैव राघव ॥ ४० ॥  
  
प्रविवेकेन स्वविचारेण ॥ ४० ॥  
  
द्वे चाष्टौ चैव वर्षाणां कोटीर्भुक्त्वा जगत्त्रयम् ।  
अन्ते वैरस्यमापन्नो बलिरप्यसरोत्तमः ॥ ४१ ॥  
  
द्वे चाष्टौ च । दशकोटीरिति यावत् ॥ ४१ ॥  
  
तस्मादवश्यवैरस्यं भोगभारमरिन्दम ।  
सन्त्यज्य सत्यमानन्दमवैरस्यं पदं व्रज ॥ ४२ ॥  
  
अवश्यं वैरस्यं दुःखपर्यवसानं यस्य । अवैरस्यं निर्दुःखम् ॥ ४२ ॥  
  
इमा दृश्यदृशो राम नानाकारविकारदाः ।  
नेह कान्ततया ज्ञेया दूराच्छैलशिला इव ॥ ४३ ॥  
  
कान्ततया रम्यतया । तत्र दूरस्थाः पर्वता रम्याः इति प्रसिद्धं   
दृष्टान्तमाह - दूरादिति ॥ ४३ ॥  
  
धावमानमिहामुत्र लुठितं लोकवृत्तिषु ।  
संस्थापय निबद्ध्यैतच्चेतो हृदयकोटरे ॥ ४४ ॥  
  
इह ऐहिकभोगेषु अमुत्र पारलौकिकभोगेषु धावमानम् । लोकवृत्तिषु   
पामरचेष्टासु लुठितं प्रवृत्तम् ॥ ४४ ॥  
  
चिदादित्यो भवानेव सर्वत्र जगति स्थितः ।  
कः परस्ते क आत्मीयः परिस्खलसि किं मुधा ॥ ४५ ॥  
  
ननु शत्रुमित्रयोः कथं समदृष्टिः स्यात्तत्राह - चिदादित्य इति । आदित्य   
इव सर्वावभासिका चित् चिदादित्यः । तथाच त्वमेव शत्रुदेहादावपि प्रकाशक   
आत्मेति न वैषम्ये हेतुरस्तीति भावः ॥ ४५ ॥  
  
त्वमनन्तो महाबाहो त्वमाद्यः पुरुषोत्तमः ।  
त्वं पदार्थशताकारैः परिस्फूर्जसि चिद्वपुः ॥ ४६ ॥  
  
ननु जीवस्य मम कथमीश्वरात्मसमदर्शनं तत्राह - त्वमिति ।   
जडवैषम्यमप्यानन्त्येनैव नाशङ्क्यमित्याशयेनाह - त्वं   
पदार्थशताकारैरिति ॥ ४६ ॥  
  
त्वयि सर्वमिदं प्रोतं जगत्स्थावरजङ्गमम् ।  
बोधे नित्योदिते शुद्धे सूत्रे मणिगणा यथा ॥ ४७ ॥  
  
तत्सम्भावनार्थमाह - त्वयीति ॥ ४७ ॥  
  
न जायसे न म्रियसे त्वमजः पुरुषो विराट् ।  
चिच्छुद्धा जन्ममरणभ्रान्तयो मा भवन्तु ते ॥ ४८ ॥  
  
कालकृतवैषम्याण्यपि परिहर्तुमाह - न जायसे इति ॥ ४८ ॥  
  
समस्तजन्मरोगाणां प्रविचार्य बलाबलम् ।  
तृष्णामुत्सृज्य भोगानां भोक्तैव भव केवलम् ॥ ४९ ॥  
  
तृष्णावृद्धौ जन्मादिरोगाणां प्राबल्यं तृष्णापक्षये च तेषां   
दौर्बल्यमित्यन्वयव्यतिरेकाभ्यां परीक्ष्येत्यर्थः । भोगानां   
तृष्णामुत्सृज्य भोक्ता भोगसाक्षिचिन्मात्रमेव भव ॥ ४९ ॥  
  
त्वयि स्थिते जगन्नाथे चिदादित्ये सदोदिते ।  
इदमाभासते सर्वं संसारस्वप्नमण्डनम् ॥ ५० ॥  
  
त्वदीयचिद्बलादेव जगत्सिद्धमित्याह - त्वयीति ॥ ५० ॥  
  
मा विषादं कृथा व्यर्थं सुखदुःखैषणा न ते ।  
शुद्धचित्तोऽसि सर्वात्मा सर्ववस्त्ववभासकः ॥ ५१ ॥  
  
शुद्धचित्तः प्रबुद्धचित्तः ॥ ५१ ॥  
  
पूर्वमिष्टमनिष्टं त्वमनिष्टं चेष्टमित्यपि ।  
परिकल्प्य तदभ्यासात्तत्ततोऽपि परित्यज ॥ ५२ ॥  
  
यद्यशुद्धचित्तोऽसि तथापि तच्छुद्धये क्रमादुपायं शृण्वित्याह -   
पूर्वमिति । यद्यदिष्टं मनःप्रियं तदनिष्टमनर्थसाधनं   
यच्चानिष्टमप्रियं मनसस्तपःक्लेशेन्द्रियसंयमप्राणायामादि   
तत्सर्वमिष्टमावश्यकं ममेति प्रथमं परिकल्प्य   
सप्तमभूमिकापरिपाकपर्यन्तं तदभ्यासात्तज्जये सति तत् तां कल्पनामपि   
ततः परित्यजेत्यर्थः ॥ ५२ ॥  
  
इष्टानिष्टदृशोस्त्यागे समतोदेति शाश्वती ।  
तया हृदयवर्तिन्या पुनर्जन्तुर्न जायते ॥ ५३ ॥  
  
तत्त्यागफलमाह - इष्टेति । हृदयवर्तिन्या अभ्यासाद्धृदये   
स्थिरीकृतया ॥ ५३ ॥  
  
येषु येषु प्रदेशेषु मनो मज्जति बालवत् ।  
तेभ्यस्तेभ्यः समाहृत्य तद्धि तत्त्वे नियोजयेत् ॥ ५४ ॥  
  
तत्त्वे तत्तदधिष्ठानचिन्मात्रे । तथाच भगवताप्युक्तम् यतो यतो निश्चरति   
मनश्चञ्चलमस्थिरम् । ततस्ततो नियम्यैतदात्मन्येव वशं नयेत् ॥ इति ॥ ५४ ॥  
  
एवमभ्यागताभ्यासं मनोमत्तमतङ्गजम् ।  
निबध्य सर्वभावेन परं श्रेयोऽधिगम्यते ॥ ५५ ॥  
  
सर्वभावेन सर्वप्रयत्नेन सर्वात्मभावेन च । निबध्य निरुध्य ॥ ५५ ॥  
  
मा शरीरयथार्थज्ञैर्मिथ्यादृष्टिहताशयैः ।  
धूर्तैः सङ्कल्पविक्रीतैर्विमूढैः समतां व्रज ॥ ५६ ॥  
  
शरीर मेव यथार्थं परमार्थ इति ये जानन्ति तैः । भोगसङ्कल्पेभ्यो   
विक्रीतैरिव तत्परवशैः ॥ ५६ ॥  
  
अकिञ्चनात्स्वनिर्णीतौ लम्बमानात्परोक्तिषु ।  
न मौर्ख्यादधिको लोके कश्चिदस्तीह दुःखदः ॥ ५७ ॥  
  
पराधीनप्रज्ञानां स्वयंविचारासमर्थानां मौर्ख्यमेव महाननर्थ   
इत्याह - अकिञ्चनादिति । स्वस्यात्मतत्त्वस्य निर्णीतौ निर्णयविषये अकिञ्चनात्   
विवेकवैराग्याद्युपायदरिद्रात् । परेषां प्रतारकाणां मूर्खाणां चोक्तिषु   
अन्धगोलाङ्गलन्यायेनावलम्बमानात् ॥ ५७ ॥  
  
त्वमेतदविवेकाब्भ्रमुदितं हृदयाम्बरे ।  
विवेकपवनेनाशु दूरं नय महामते ॥ ५८ ॥  
  
एतन्मौर्ख्यलक्षणमविवेकाब्भरणादविवेकाब्भ्रम् ॥ ५८ ॥  
  
आत्मनैव प्रयत्नेन यावदात्मावलोकने ।  
न कृतोऽनुग्रहस्तावन्न विचारोदयो भवेत् ॥ ५९ ॥  
  
मौर्ख्यनिरासहेतुर्विचारः स च   
बहुजन्मसञ्चितसुकृतपरिपाकजादात्मानुग्रहादेव भवतीत्याह -   
आत्मनैवेति । प्रयत्नेन श्रवणवैराग्यादिपुरुषप्रयत्नेन ॥ ५९ ॥  
  
वेदवेदान्तशास्त्रार्थतर्कदृष्टिभिरप्ययम् ।  
नात्मा प्रकटतामेति यावन्न स्वमवेक्षितम् ॥ ६० ॥  
  
सत्यपि वैराग्यविचारश्रवणादौ   
बहिर्मुखदृष्टेर्ज्ञानानुदयात्प्रत्यग्दृष्टिरप्यावश्यकीत्याशयेनाह ##-  
प्रत्यग्दृशां विमोक्षाय विबन्धाय पराग्दृशाम् ॥ इति ॥ ६० ॥  
  
त्वमात्मन्यात्मना राम प्रसादे समवस्थितः ।  
प्राप्तोऽसि विततं बोधं मद्वचस्येव बुध्यसे ॥ ६१ ॥  
  
तर्हि प्रत्यग्दृष्टिरेवैका ज्ञानायास्तु किं गुरूपदेशेनेत्याशङ्क्याह -   
मद्वचस्येवेति । मदुपदेशे सत्येवेत्यर्थः । बलवदपि शिक्षितानामात्मन्य   
प्रत्ययं चेतः इतिन्यायाद्गुरुशास्त्रोक्तिसंवादे सत्येव स्वप्रत्यये   
विश्वासादसन्दिग्धबोधसिद्धिरिति द्योतनायैवकारः ॥ ६१ ॥  
  
विकल्पांशविहीनस्य त्वयैषा चिद्विवस्वतः ।  
गृहीता वितता व्याप्तिर्मदुक्त्या परमात्मनः ॥ ६२ ॥  
  
अमुमेवार्थं स्पष्टमाह - विकल्पेति ।   
सन्देहादिचित्तविकल्पैरविषयीकृतस्येत्यर्थः । वितता   
व्याप्तिस्त्रेधाप्यपरिच्छिन्नता ॥ ६२ ॥  
  
विलीनसर्वसङ्कल्पः शान्तसन्देहविभ्रमः ।  
क्षीणकौतुकनीहारो जातोऽसि विगतज्वरः ॥ ६३ ॥  
  
कौतुकं बाह्यार्थचमत्कारकुतूहलमात्मतत्त्वजिज्ञासाकुतूहलं च स एव   
नीहारोऽवश्यायः ॥ ६३ ॥  
  
यदुपगच्छसि पासि निहंसि वा  
पिबसि विस्मयसे च विवर्धसे ।  
तदपि तेन तदास्तु यदा मुने   
विगतबोधकलङ्कविशङ्कितः ॥ ६४ ॥  
  
हे मुने मननशील राम त्वं यदा विगतो बोधस्य बोधैकरस्यात्मतत्त्वस्य   
कलङ्क आवरणं विशङ्कितं विक्षेपश्च यस्य तथाविधो भविष्यसि तदा ते   
यदप्राप्तं ज्ञानं तत्साधनं च विचारगुरुशास्त्रोपदेशाद्युपगच्छसि   
मोक्षार्थं स्वीकरोषि यच्च विवेकवैराग्यादि पासि यत्नेन रक्षै   
यच्चालस्यप्रमादादिदोषजातं निहंसि यत्नेन जयसि यच्च   
समाधिसुखामृतं पिबसि यच्चोत्तरोत्तरभूमिकाधिरोहणेन विस्मयसे यच्च   
सप्तमभूमिकाविश्रान्त्या पूर्वपूर्वावस्थाधिकसुखोत्कर्षाद्विवर्धसे तदपि   
तदा नास्तु किन्तु ब्रह्मैव यथास्थितं तिष्ठेत्यर्थः ॥ ६४ ॥  
  
इत्यार्षे श्रीवासिष्ठमहारामायणे वाल्मीकीये दे० मो० उपशमप्रकरणे   
बलेर्विज्ञानप्राप्तिर्नामैकोनत्रिंशः सर्गः ॥ २९ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
बलेर्विज्ञानप्राप्तिर्नामैकोनत्रिंशः सर्गः ॥ २९ ॥  
  
  