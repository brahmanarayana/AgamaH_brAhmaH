+++
title = "३७"

+++
सप्तत्रिंशः सर्गः ३७  
  
श्रीवसिष्ठ उवाच ।  
  
इति सञ्चिन्तयन्नेव प्रह्रादः परवीरहा ।  
निर्विकल्पपरानन्दसमाधिं समुपाययौ ॥ १ ॥  
  
इह भूयः समाधिस्थे प्रह्रादे दानवं पुरम् ।  
अनायकं दस्युहतं दुर्दशापन्नमीर्यते ॥ १ ॥  
  
इति वर्णितप्रकारमात्मानं सञ्चिन्तयन् ॥ १ ॥  
  
निर्विकल्पसमाधिस्थश्चित्रार्पित इवाचलः ।  
शैलादिव समुत्कीर्णो बभौ स्वपदमास्थितः ॥ २ ॥  
  
स्वपदं स्वरूपसाम्राज्यम् ॥ २ ॥  
  
तथानुतिष्ठतस्तस्य कालो बहुतरो ययौ ।  
स्वगृहे भुवनस्थस्य मेरोरिव सुरद्विषः ॥ ३ ॥  
  
स्वगृहे तथा समाधौ तिष्ठतस्तस्य सुरद्विषः प्रह्रादस्य   
भुवनमध्यस्थरूपमेरोरिव बहुतरः कालो ययौ ॥ ३ ॥  
  
बोधितोऽप्यसुराधीशैर्नाबुध्यत महामतिः ।  
अकाले बहुसेकोऽपि बीजकोशादिवाङ्कुरः ॥ ४ ॥  
  
बीजकोशाद्बीजपुटात् ॥ ४ ॥  
  
एवं वर्षसहस्राणि पीनात्माऽतिष्ठदेकदृक् ।  
शान्त एवासुरपुरे मार्तण्ड इव चोपले ॥ ५ ॥  
  
पीनं प्रवृद्धतमं ब्रह्म तदात्मा । पीनाम्स इति पाठे स्पष्टम् । एकदृक्   
बाह्यदृक् । शून्य इति यावत् उपले उत्कीर्णो मार्तण्डः सूर्य इव । निश्चल इति यावत्   
॥ ५ ॥  
  
परानन्ददशैकान्तपरिणामितया तया ।  
निरानन्दं पराभासमिवाभासपदं गतः ॥ ६ ॥  
  
तया परानन्दो भूमाख्यस्तद्दशायामेकान्तमेकरसं परिणामी   
परिणतस्तत्तया निरानन्दमत्यन्तासत्प्राय आनन्दो यस्मिंस्तथाविध परः   
परमात्मा न भासते यस्मिंस्तथाविधं मरणमिव प्राप्तो   
देहमात्रावशेषमाभासपदं द्रष्टृजनप्रतीतियोग्यत्वं गतः ॥ ६ ॥  
  
एतावताथ कालेन तद्रसातलमण्डलम् ।  
बभूवाराजकं तीक्ष्णं मात्स्यन्यायकदर्थितम् ॥ ७ ॥  
  
मात्स्यन्यायो बलवद्भिः स्वजातीयैरन्यैश्च दुर्बलानां निष्कारणं   
वधादिस्तेन कदर्थितं पीडितम् ॥ ७ ॥  
  
हिरण्यकशिपौ क्षीणे समाधौ तत्सुते स्थिते ।  
न बभूवापरः कश्चिद्राजा दनुसुतालये ॥ ८ ॥  
  
तत्कुतस्तत्राह - हिरण्यकशिपाविति । दनुसुतालये दैत्यपुरे ॥ ८ ॥  
  
असुरेशार्थिनां तेषां दानवानां समाधितः ।  
परेणापि प्रयत्नेन प्रह्रादो न व्यबुध्यत ॥ ९ ॥  
  
दानवानां परेणापि प्रयत्नेन प्रह्रादः समाधितो नावबुध्यत ॥ ९ ॥  
  
न प्रापुर्विकसद्रूपं पतिं तममरारयः ।  
लसत्पत्रलताजालं निशि पद्ममिवालयः ॥ १० ॥  
  
विकसद्रूपं प्रबोधवन्तमिति यावत् । न प्रापुर्नापश्यन् ॥ १० ॥  
  
संविद्वादो न तस्यान्तरबोध्यत विचेतसः ।  
भुवश्चेष्टाक्रम इव पौरुषो गतभास्वतः ॥ ११ ॥  
  
संविद्वादः प्रबोधवार्तापि । विचेतसो गलितचित्तस्य । गतो भास्वान्सूर्यो यस्याः   
सकाशात्तथाविधाया भुवो भूमेरन्तः पौरुषः सुषुप्तपुरुषसम्बन्धी   
स्नानदानप्रस्थानधावनादिचेष्टाक्रम इव ॥ ११ ॥  
  
अथोद्विग्नेषु दैत्येषु गतेष्वभिमतां दिशम् ।  
विचरत्सु यथाकाममराजनि पुरे पुरा ॥ १२ ॥  
  
उद्विग्नेषु दुर्बलेषु दैत्येषु गतेषु बलवत्सु च दैत्येषु यथाकामं   
दस्युवद्यथेच्छं विचरत्सु व्यवहरत्सु सत्सु पातालं चिराय   
मात्स्यन्यायविपर्यस्तमभूदिति परेणान्वयः ॥ १२ ॥  
  
चिराय पातालमभूदभूपालतया तया ।  
मात्स्यन्यायविपर्यस्तमस्तङ्गतगुणक्रमम् ॥ १३ ॥  
  
बलिमुक्ताबलपुरं [भुक्ताबल इति पाठोऽपेक्षितः]   
मर्यादाक्रमवर्जितम् ।  
सर्वार्ताशेषवनितं परस्परहृताम्बरम् ॥ १४ ॥  
  
मात्स्यन्यायमेव तत्रोवपादयति - बलीत्यादिना ।   
बलिभिर्बलवद्भिर्मुक्तान्यपहृतान्यबलानां पुराणि यत्र । सर्वेभ्य आर्ताः   
पीडिता अशेषा वनिताः स्त्रियो यत्र ॥ १४ ॥  
  
प्रलापाक्रन्दपुरुषं विसंस्थानपुरान्तरम् ।  
लुठदुद्याननगरं व्यर्थानर्थकदर्थितम् ॥ १५ ॥  
  
विसंस्थानं भग्नसन्निवेशम् । उद्याननगरपदाभ्यां तत्स्था वृक्षा   
जनाश्च लक्ष्यन्ते ॥ १५ ॥  
  
चिन्तापरासुरगणं निरन्नफलबान्धवम् ।  
अकाण्डोत्पातविवशं ध्वस्ताशामुखमण्डलम् ॥ १६ ॥  
  
ध्वस्तानि रेणुव्याप्तान्याशानां दिशां मुखमण्डलानि यत्र ॥ १६ ॥  
  
सुरार्भकपराभूतं भूतैराक्रान्तमन्त्यजैः ।  
भूतरिक्तमलक्ष्मीकमुच्छिन्नप्रायकोटरम् ॥ १७ ॥  
  
सुराणामर्भकैरपि पराभूतं तिरस्कृतम् ।   
अन्त्यजैस्तामसैर्भूतैश्चण्डालश्वशृगालरक्षःपिशाचादिभिः ॥ १७ ॥  
  
अनियतवनितार्थमन्त्रयुद्धं  
हृतधनदारविरावितं समन्तात् ।  
कलियुगसम्योद्भटोत्कटाभं  
तदसुरमण्डलमाकुलं बभूव ॥ १८ ॥  
  
न नियतानि नियमवन्ति वनिता अर्था धनानि मन्त्राः सौहार्दसङ्केता युद्धानि   
तन्निमित्तवैराणि च यस्य । कलियुगसमये उद्भटाः परस्वहरणशूरा ये   
उत्कटाः क्रूरा दस्यवस्तदाभम् । अत एवाकुलं सर्वतो भयोद्विग्नं बभूव ॥   
१८ ॥  
  
इत्यार्षे श्रीवासिष्ठमहारामायणे वाल्मीकीये दे०   
मोक्षोपायेषूपशमप्रकरणे असुरमण्डलव्याकुलीभवनं नाम   
सप्तत्रिंशः सर्गः ॥ ३७ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
असुरमण्डलव्याकुलीभवनं नाम सप्तत्रिंशः सर्गः ॥ ३७ ॥  
  
  