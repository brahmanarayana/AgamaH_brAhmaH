+++
title = "०४"

+++
चतुर्थः सर्गः ४  
  
श्रीवाल्मीकिरुवाच ।  
  
मेघगम्भीरया वाचा विश्रब्धपदसुन्दरम् ।  
इदं दशरथो वाक्यमुवाच मुनिनायकम् ॥ १ ॥  
  
राज्ञा वसिष्ठवाक्यानां प्रशंसा मुनिवाक्यतः ।  
रामेण चिन्तितार्थानामनुवादश्च वर्ण्यते ॥ १ ॥  
  
विश्रब्धैर्विश्वासातिशयप्रकाशकैः पदैः सुन्दरम् ॥ १ ॥  
  
भगवन्ह्यस्तनेन त्वं वाक्यसन्दर्घजन्मना ।  
कच्चिन्मुक्तोऽसि खेदेन तपःकार्श्यातिशायिना ॥ २ ॥  
  
ह्यस्तनेन पूर्वेद्युर्भवेन वाक्यसन्दर्भोच्चारणजन्मना खेदेन श्रमेण ॥   
२ ॥  
  
ह्यस्तनोक्तो य आनन्दी विविक्तो वचसां गणः ।  
अमृतावर्षणेनेव तेनैवाश्वासिता वयम् ॥ ३ ॥  
  
आनन्दी श्रोत्रानन्दनशीलः । विविक्तो विशदः ॥ ३ ॥  
  
चन्द्रांशव इवोत्सार्य तमांस्यमृतनिर्मलाः ।  
अन्तःशीतलयन्त्येता महताममला गिरः ॥ ४ ॥  
  
तमांसि अज्ञानान्यन्धकारांश्च ॥ ४ ॥  
  
अपूर्वाह्लाददायिन्य उच्चैस्तरपदाश्रयाः ।  
अतिमोहापहारिण्यः सूक्तयो हि महीयसाम् ॥ ५ ॥  
  
इदानीं चन्द्रांशुभ्योऽप्युत्कर्षमाह - अपूर्वेति । अपूर्वः   
अनास्वादितपूर्वः कारणशून्यश्चानन्दो ब्रह्मसुखं प्रयोजनम् । तदेव   
मानुषानन्दादिहैरण्यगर्भानन्दान्तविषयसुखेभ्य उच्चैस्तरं पदं   
तदाश्रयास्तद्विषयाः । अतिमोहापहारिण्य इत्यनर्थनिवृत्तिरूपं   
प्रयोजनान्तरं तासामुक्तम् ॥ ५ ॥  
  
आत्मरत्नावलोकैकदीपिका सरसात्मिका ।  
यमाद्युक्तिलतोदेति स वन्द्यः सुजनद्रुमः ॥ ६ ॥  
  
युक्तिलक्षणा ज्योतिर्लता यस्मादुदेति यमाश्रित्योदेति ॥ ६ ॥  
  
दुरीहितं दुर्विहितं सर्वं सज्जनसूक्तयः ।  
प्रमार्जयन्ति शीतांशोस्तमःकाण्डमिवाङ्घ्रयः ॥ ७ ॥  
  
दुरीहितं मानसदोषम् । दुर्विहितं शारीरदोषम् । सर्वं समस्तेन्द्रियदोषम् ।   
शीतांशोश्चन्द्रस्याङ्घ्रयः किरणाः ॥ ७ ॥  
  
तृष्णालोभादयोऽस्माकं संसारनिगडा मुने ।  
तवोक्त्या तनुतां याताः शरदीवासिताम्बुदाः ॥ ८ ॥  
  
तानेव स्पष्टमाह - तृष्णेति । तनुतामल्पावशेषताम् ॥ ८ ॥  
  
सम्प्रवृत्ता वयं द्रष्टुमात्मानमपकल्मषम् ।  
रसाञ्जनानीतदृशो जात्यन्धा इव काञ्चनम् ॥ ९ ॥  
  
रसः सिद्धरसस्तद्रचितैः सिद्धाञ्जनैरानीतदृशो   
ब्रह्मरसाभ्यञ्जनेनानीतप्रत्यग्दृशश्च ॥ ९ ॥  
  
संसारवासनानाम्नी मिहिका हृदयाम्बरे ।  
प्रवृत्ता तनुतां गन्तुं त्वदुक्तिशरदेव नः ॥ १० ॥  
  
हृदयाम्बरे स्थितेति शेषः । रूपकबलादेवान्तर्भूते । इवार्थे गम्यमाने   
पुनरिवशब्दप्रयोग उत्प्रेक्षाद्योतनार्थः ॥ १० ॥  
  
मुने मन्दारमञ्जर्यस्तरङ्गा वामृताम्भसः ।  
न तथा ह्लादयन्त्यन्तर्यथोदारधियां गिरः ॥ ११ ॥  
  
अमृताम्भसः अमृताम्भोधेः ॥ ११ ॥  
  
यद्यद्राघव संयाति महाजनसपर्यया ।  
दिनं तदिह सालोकं शेषास्त्वन्धा दिनालयः ॥ १२ ॥  
  
यद्यद्दिनं महतां जनानां ब्रह्मविदां सपर्यया पूजया संयात्यपयाति ।   
सालोकं सप्रकाशम् । अन्धास्तमोवृताः ॥ १२ ॥  
  
राम राजीवपत्राक्ष प्रकृतार्थमिहाव्ययम् ।  
मुनिमाबोधय पुनः प्रसादे समवस्थितम् ॥ १३ ॥  
  
आबोधय पृच्छ ॥ १३ ॥  
  
इत्युक्तो भूभृता तत्र रामाभिमुखमास्थितः ।  
उवाचेदमुदारात्मा वसिष्ठो भगवान्मुनिः ॥ १४ ॥  
  
आस्थित्त उपविष्टः ॥ १४ ॥  
  
श्रीवसिष्ठ उवाच ।  
  
राघव स्वकुलैकेन्दो यन्मयोक्तं महामते ।  
कच्चित्स्मरसि वाक्यार्थं पूर्वापरविचारितम् ॥ १५ ॥  
  
उत्पत्तीनां विचित्राणां सत्त्वादिगुणभेदतः ।  
कच्चित्स्मरसि सर्वासां विभागमरिमर्दन ॥ १६ ॥  
  
सर्वासां प्रागुक्तजीवजातीनाम् ॥ १६ ॥  
  
कश्चित्सर्वमसर्वं च सदसच्च सदोदितम् ।  
रूपं स्मरसि वेत्स्येव विविक्तं परमात्मनः ॥ १७ ॥  
  
सर्वं नटवन्मायया जगद्वेषेण स्थितं ब्रह्म । असर्वं निष्प्रपञ्चम् ।   
सत्स्थूलमसत्सूक्ष्मं सत्यासत्यरूपं वा मदुक्तं स्मरसि स्वबुद्ध्या   
दृश्येभ्यो विविक्तं वेत्स्येव वा ॥ १७ ॥  
  
यथेदमुदितं विश्वं विश्वेशादेव चेश्वरात् ।  
कच्चित्स्मरसि तत्साधो साधुवादैकभाजन ॥ १८ ॥  
  
विश्वेशात्सर्वशक्तिसम्पन्नादीश्वराद्ब्रह्मणः । एवकारः   
साङ्ख्याद्यभिमतप्रधानादिकारणवादनिरासार्थः । साधुवादाः   
प्रशंसाः सदुपदेशाश्च ॥ १८ ॥  
  
रूपं कच्चिदविद्याया बलाद्भङ्गुरमाततम् ।  
अनन्तमन्तवच्चैव सम्यक्स्मरसि सन्मते ॥ १९ ॥  
  
बलात्कालबलात् । सङ्ख्यया अनन्तं देशकालादिना त्वन्तवत् ॥ १९ ॥  
  
चित्तमेव नरो नान्यदिति यत्प्रतिपादितम् ।  
लक्षणादिविचारेण कच्चित्स्मरसि साधु तत् ॥ २० ॥  
  
वाक्यार्थश्चाखिलः कच्चित्त्वया राम विचारितः ।  
ह्यस्तनस्य विचारस्य रात्रौ हृदि निवेशितः ॥ २१ ॥  
  
ह्यस्तनस्य विचारस्य श्रवणस्य विषयो वाक्यार्थो विचारितो मननेन परिष्कृतः   
॥ २१ ॥  
  
भूयोभूयः परामृष्टं हृदये सुनियोजितम् ।  
प्रयोजनं फलत्युच्चैर्न हेलाहतसंस्थितेः ॥ २२ ॥  
  
हेलया अनादरेण हता संस्थितिरुपदिष्टार्थधारणं येन तथाविधस्य   
पुरुषाधमस्य न फलतीत्यर्थः ॥ २२ ॥  
  
भाजनं त्वं विविक्तानां वचसां शुद्धिशालिनाम् ।  
विविक्तहृदयः कण्ठे मुक्तानामिव राघव ॥ २३ ॥  
  
विविक्तहृदयो विवेकशालिमनाः विशालवक्षाश्च ॥ २३ ॥  
  
श्रीवाल्मीकिरुवाच ।  
  
कमलासनपुत्रेण मुनिना समहौजसा ।  
एवं वितीर्णावसरो रामो वाक्यमुवाच ह ॥ २४ ॥  
  
श्रीराम उवाच ।  
  
भगवन्सर्वधर्मज्ञ तवैवैतद्विजृम्भितम् ।  
यदहं परमोदारो बुद्धवान्वचनं तव ॥ २५ ॥  
  
विजृम्भितं प्रभाविस्तारः ॥ २५ ॥  
  
यदादिशसि तत्सर्वं तथैव न तदन्यथा ।  
अपास्तनिद्रेण मया वाक्यार्थो हृदि चिन्तितः ॥ २६ ॥  
  
तथैव कृतमिति शेषः । तदेव स्पष्टमाह - अपास्तेति ॥ २६ ॥  
  
भवान्धकारक्षतये भवतोक्तिविवस्वता ।  
ह्यःप्रसादितमाह्लादि वाग्रश्मिपटलं प्रभो ॥ २७ ॥  
  
भवता कर्त्रा उक्तिलक्षणेन विवस्वता सूर्येण करणेन । उक्तौ   
उपदेशेनार्थप्रकाशनविषये विवस्वता सूर्यभूतेन भवतेति   
सामानाधिकरण्यं वा । आह्लादि जाड्यशीतापनयसुखकरम् ॥ २७ ॥  
  
तदतीतमदीनात्मन्सर्वमन्तःकृतं मया ।  
रम्यं पुण्यं पवित्रं च रत्नवृन्दमिवान्वितम् ॥ २८ ॥  
  
अन्तःकृतं हृदि कृतम् । अन्वितं क्रमयुक्तम् ॥ २८ ॥  
  
हितानुबन्धि हृद्यं च पुण्यमानन्दसाधनम् ।  
शिरसा ध्रियते कैर्नो सिधैस्त्वदनुशासनम् ॥ २९ ॥  
  
सर्वानिष्टहानानुबन्धित्वान्मधुरतरत्वात्परमपुरुषार्थसाधनत्वादनुल्लण्  
^घ्यशासनत्वाच्च तव वचनमवश्यं शिरसा प्रणम्य हृदि   
कार्यमित्याशयेनाह - हितानुबन्धीति ।   
सिद्धैर्देवभेदैर्योगमन्त्रादिसिद्धैः स्वतःसिद्धैः सनकादिभिर्वा कैर्न   
शिरसा ध्रियते ॥ २९ ॥  
  
प्रतिक्षिपन्तः संसारमिहिकावरणं वयम् ।  
प्रसन्नास्त्वत्प्रसादेन वर्षान्त इव वासराः ॥ ३० ॥  
  
स्वस्मिन्नुपदेशस्य नैष्फल्यशङ्कां वारयन्नाह - प्रतिक्षिपन्त इति ।   
निरस्यन्त इत्यर्थः । वर्षान्ते शरदि ॥ ३० ॥  
  
आपातमधुरारम्भं मध्ये सौभाग्यवर्धनम् ।  
अनुत्तमफलोदर्कं पुण्यं त्वदनुशासनम् ॥ ३१ ॥  
  
उपदेशस्य कालत्रयेऽपि हितकारितामाह - आपातेति । आपाते श्रवणकाले ।   
मध्ये मननदिध्यासनकाले । सौभाग्यस्य अन्तर्मुखताप्रयुक्तस्य   
शमादिसम्पत्सुखस्य । अनुत्तमं मोक्षाख्यं फलं यत्र तथाविध उदर्क   
उत्तरकालो यस्य तत् ॥ ३१ ॥  
  
विकासिसितमम्लानमाह्लादितशुभाशुभम् ।  
त्वद्वचःकुसुमं नित्यं श्रीमत्फलदमस्तु नः ॥ ३२ ॥  
  
सितं स्वच्छं शुभ्रं च । आह्लादितानि आनन्दैकरसीकृतानि शुभाशुभानि   
पुण्यपापानि तत्फलानि च येन । आह्लादिताः शुभा देवा अशुभाः सर्पादयश्च   
येन । त्वद्वचोलक्षणं कुसुमं कल्पवृक्षपुष्पम् ॥ ३२ ॥  
  
सकलशास्त्रविचारविशारद  
प्रसृतपुण्यजलैकमहाहद ।  
भज भृशं विततव्रत सम्प्रति   
प्रसृततां हतकिल्बिष सन्ततिम् ॥ ३३ ॥  
  
इदानीं गुरुं तीर्थत्वान्महाह्रदत्वेन रूपयन्सम्बोध्य पुनः   
शिष्टार्थोपदेशवाक्प्रवाहं प्रार्थयते - सकलेति ।   
देशकालशास्त्रविचारेषु [देशकालेति सकलशब्दार्थः] विशारद हे   
प्रसृताचारपुण्यजलानामेकमहाह्रद विततव्रत मां प्रति [अयं   
सन्ततिपदस्यार्थः तथाच त्वत्सन्ततिं मां प्रतीत्यर्थः । रामस्य   
विद्यावंशत्वेन वसिष्ठसन्तानत्वात्] सम्प्रति प्रसृततां   
उपदेशवाक्प्रसरं भजेत्यर्थः । ह्रदपक्षे सकलशास्त्रलक्षणानां वीनां   
हंसादिपक्षिणां चारैर्विशारद शोभमान । विततानि विस्तारितानि व्रतानि   
मुनिभिर्यत्र । स्नातॄणां हतानि किल्बिषाणि येन । एवंविध हे   
प्रसृतपुण्यजलैकमहाह्रद त्वं सम्प्रति इदानीं सन्ततिं   
वाक्सन्तानरूपां प्रसृततां प्रवाहं भजेत्यर्थः । मां प्रतीत्यन्ते पाठे   
मद्विशुद्धये इत्यर्थः ॥ ३३ ॥  
  
इत्यार्षे श्रीवासिष्ठमहारामायणे वाल्मीकीये मोक्षोपाये   
उपशमप्रकरणे राघवप्रश्नो नाम चतुर्थः सर्गः ॥ ४ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
राघवप्रश्नो नाम चतुर्थः सर्गः ॥ ४ ॥  
  
  