+++
title = "६१"

+++
एकषष्टितमः सर्गः ६१   
  
श्रीवसिष्ठ उवाच ।  
  
एवमुत्पलपत्राक्ष राघवाघविपर्यये ।  
पदमासादयाद्वन्द्वं विशोको भव भूतये ॥ १ ॥  
  
सहजैकसमाधानलक्षणप्रतिपत्तये ।  
परिघेणात्र संवादः सुरघोरुपवर्ण्यते ॥ १ ॥  
  
हे राघव एव सुरघुवत्त्वमपि अघस्य हर्षशोकादिनिमित्तस्य पापस्य विपर्यये   
तत्त्वबोधेन समूलमुच्छेदे सति ॥ १ ॥  
  
एतां दृष्टिमवष्टभ्य न मनः परितप्यते ।  
घोरे तमसि निर्मग्नं लब्धदीपं शिशुर्यथा ॥ २ ॥  
  
शिशुर्बाल इव घोरे अज्ञानतमसि निर्मग्नं मन एतां दृष्टिमवष्टभ्य   
लब्धदीपं प्राप्तप्रकाशं सन्न परितप्यते ॥ २ ॥  
  
विवेकावस्थया चेतस्तथैवायाति निर्वृतिम् ।  
पतच्छ्वभ्रे दृढतृणप्रचयालम्बनादिव ॥ ३ ॥  
  
श्वभ्रे मोहान्धकूपे पतन्मनस्तथा तादृश्या सुरघूपवर्णितप्रकारयैव   
विवेकावस्थया दृढस्य तृणप्रचयस्य कक्षस्य आलम्बनादिव निर्वृतिं   
विश्रान्तिसुखम् ॥ ३ ॥  
  
अथैतां पावनीं दृष्टिं भावयित्वाप्युदाहरन् ।  
नित्यमेकसमाधानो भव भूषितभूतलः ॥ ४ ॥  
  
भावयित्वा पुनःपुनः परिशीलनेन स्वयं   
दृढीकृत्यान्येभ्योऽप्युदाहरन्नुपदिशन् ॥ ४ ॥  
  
श्रीराम उवाच ।  
  
कथमेकसमाधानं कीदृशं वा मुनीश्वर ।  
वाताहतमयूराङ्गरुहलोलं मनो भवेत् ॥ ५ ॥  
  
वातैराहतं मयूराङ्गरुहं बर्हमिव लोल चपलं मन एकसमाधानं   
कथं केन प्रकारेण भवेत् ॥ ५ ॥  
  
श्रीवसिष्ठ उवाच ।  
  
शृणु तस्यैव सुरघोः प्रबुद्धस्य सतस्तदा ।  
पर्णादस्य [परिघस्य नामान्तरमेतत्] च राजर्षे   
संवादमिममद्भुतम् ॥ ६ ॥  
  
राघवैकसमाधानबोधितायोजितात्मनोः ।  
परस्परं समालापमिमं प्रकथयामि ते ॥ ७ ॥  
  
हे राघव एकसमाधाने बोधित आयोजित आत्मा ययोः ॥ ७ ॥  
  
बभूव पारसीकानां पार्थिवः परवीरहा ।  
परिघो नाम विख्यातः परिघः स्यन्दने यथा ॥ ८ ॥  
  
पारसीका देशविशेषाः । पार्थिवो राजा । स्यन्दने रथे परिघोऽक्षदण्ड   
इवाधारभूतः ॥ ८ ॥  
  
स बभूव परं मित्रं सुरघो रघुनन्दन ।  
नन्दनोद्यानसंस्थस्य मदनस्येव माधवः ॥ ९ ॥  
  
माधवो वसन्तः ॥ ९ ॥  
  
कदाचित्परिघस्याभूदवर्षं मण्डले महत् ।  
कल्पान्त इव संसारे प्रजादुष्कृतदोषजम् ॥ १० ॥  
  
अवर्षमनावृष्टिः । किं राजदोषान्नेत्याह - प्रजेति ॥ १० ॥  
  
विनेशुर्जनतास्तत्र बह्व्यः क्षुत्क्षामजीविताः ।  
ज्वलिते विपिने वह्नौ यथा भूतपरम्पराः ॥ ११ ॥  
  
तद्दुःखं परिघो दृष्ट्वा विषादमतुलं ययौ ।  
तत्याजाश्वखिलं राज्यं दग्धं ग्राममिवाध्वगः ॥ १२ ॥  
  
प्रजानाशप्रतीकारेष्वसमर्थो विरागवान् ।  
जगाम विपिने कर्तुं तपोऽजिनमुनीन्द्रवत् ॥ १३ ॥  
  
अजिनप्रधाना मुनीन्द्रा अजिनमुनीन्द्रास्तद्वत् ॥ १३ ॥  
  
पौराणामपरिज्ञाते कस्मिंश्चिद्दूरकानने ।  
समुवास विरक्तात्मा लोकान्तर इवापरे ॥ १४ ॥  
  
अपरे द्वितीये लोकान्तरे परलोक इवेत्युत्प्रेक्षा ॥ १४ ॥  
  
तपश्चरञ्छान्तमतिर्दान्तः कन्दरमन्दिरे ।  
स्वयं शीर्णानि शुष्काणि तत्र पर्णान्यभक्षयत् ॥ १५ ॥  
  
अतिविरक्तत्वात्पर्णकुट्यादिपरिग्रहोऽप्यस्य नाभूदिति सूचनाय कन्दरमन्दिरे   
इत्युक्तम् ॥ १५ ॥  
  
चिरं हुताशवच्छुष्कपर्णान्येवाथ भक्षयन् ।  
पर्णाद इति नामासौ प्राप मध्ये तपस्विनाम् ॥ १६ ॥  
  
असौ परिघः ॥ १६ ॥  
  
ततःप्रभृति पर्णादनामा राजर्षिसत्तमः ।  
जम्बूद्वीपे बभूवासौ विख्यातो मुनिसद्मसु ॥ १७ ॥  
  
ततो वर्षसहस्रेण तपसा दारुणात्मना ।  
प्रापदभ्यासवशतो ज्ञानमात्मप्रसादजम् ॥ १८ ॥  
  
आत्मप्रसादश्चित्तशुद्धिरीश्वरानुग्रहश्च तस्माज्जातं तत्त्वज्ञानं   
प्रापत्प्राप्तवान् ॥ १८ ॥  
  
बभूव विगतद्वन्द्वो निराशः शान्तमानसः ।  
नीरागो निरनुक्रोशो जीवन्मुक्तः प्रबुद्धधीः ॥ १९ ॥  
  
विजहार यथाकामं त्रिलोकीमठिकामिमाम् ।  
सिद्धसाध्यैः समं साधो सहंसालिरिवाब्जिनीम् ॥ २० ॥  
  
सिद्धैरारूढैः साध्यैरारूरुक्षुभिश्च कदाचित्परिवृतः । हंसैः सहितः   
सहंसोऽलिर्भ्रमरोऽब्जिनीं कमलिनीमिव ॥ २० ॥  
  
एकदा तस्य सदनं हेमचूडमहीपतेः ।  
प्राप रत्नविनिर्माणं मेरोः शृङ्गमिवापरम् ॥ २१ ॥  
  
हेमचूडः स्वर्णजटाख्यो देशस्तन्महीपतेः सुरघोः ॥ २१ ॥  
  
ते तत्र प्राक्तने मित्रे पूजामकुरुतां मिथः ।  
पूर्णौ विज्ञातविज्ञेयौ मौर्ख्यगर्भाद्विनिर्गतौ ॥ २२ ॥  
  
मौर्ख्यगर्भः संसारस्तस्माद्विनिर्गतौ जीवन्मुक्तावित्यर्थः ॥ २२ ॥  
  
अहो नु बत कल्याणैः फलितं मम पावनैः ।  
सम्प्राप्तवानहं यत्त्वामित्यन्योन्यमथोचतुः ॥ २३ ॥  
  
कल्याणैः सुकृतैः । फलितमिति भावे क्तः ॥ २३ ॥  
  
आलिङ्गितशरीरौ तावन्योन्यानन्दिताकृती ।  
एकासने विविशतुश्चन्द्रार्काविव भूधरे ॥ २४ ॥  
  
परिघ उवाच ।  
  
परमानन्दमायातं चेतस्त्वद्दर्शनेन मे ।  
इन्दुबिम्ब इवोन्मग्नं मनः शीतलतां गतम् ॥ २५ ॥  
  
चितिशक्तिप्रधाने आनन्दाविर्भावो मननशक्तिप्रधाने तापोपशम इति   
विशेषद्योतनाय चेतो मन इति भेकोक्तिः ॥ २५ ॥  
  
अकृत्रिमसुखं प्रेम वियोगे शतशाखताम् ।  
प्रयाति पल्वलतटेऽच्छिन्नमूल इव द्रुमः ॥ २६ ॥  
  
अच्छिन्नमूलश्छिन्नशाखो द्रुमः इवेति योज्यम् ॥ २६ ॥  
  
विश्रब्धास्तान्कथालापांस्ता लीलास्तच्च चेष्टितम् ।  
संस्मृत्य प्राक्तनं साधो हृष्यामि च पुनःपुनः ॥ २७ ॥  
  
विश्रब्धान् विश्वासगर्भान् । तान् प्राक्तनान्सुखदुःखकथालापान् ॥ २७ ॥  
  
ज्ञानमेतन्मया प्राप्तं त्वया ज्ञातं यथाऽनघ ।  
माण्डव्यस्य प्रसादेन परमात्मप्रसादजम् ॥ २८ ॥  
  
त्वया यथा माण्डव्यस्य प्रसादेन ज्ञातं तथैव मया परमात्मन   
ईश्वरस्य तपसाऽराधितस्य प्रसादजमेतज्ज्ञानं प्राप्तम् ॥ २८ ॥  
  
अद्य कच्चिददुःखस्त्वं कच्चिद्विश्रान्तवानसि ।  
परमे कारणे मेराविव भूमण्डलाधिपः ॥ २९ ॥  
  
परमे कारणे विवर्तोपादानत्वोपलक्षिते ब्रह्मणि   
कच्चिदुत्तरोत्तरभूमिकापरिपाकेन विश्रान्तवानसि ॥ २९ ॥  
  
कच्चित्परमकल्याण आत्मारामतया तव ।  
प्रसादो जायते चित्ते शरदीव सरोम्भसि ॥ ३० ॥  
  
प्रसादो रजस्तमोभ्यामनावरणम् ॥ ३० ॥  
  
कच्चित्करोषि समया सुप्रसन्नगभीरया ।  
दृष्ट्या सुभग कार्याणि कार्याण्येव नराधिप ॥ ३१ ॥  
  
कार्याणि सर्वजनहितत्वादवश्यकर्तव्यान्येव कार्याणि कर्माणि करोषि ॥ ३१ ॥  
  
निराधिव्याधयो धीराः कच्चित्सम्पन्नशालयः ।  
जनतास्तव देशेषु तिष्ठन्ति विगतज्वरम् ॥ ३२ ॥  
  
जनताः प्रजासमूहाः ॥ ३२ ॥  
  
कच्चिदुद्दामफलिनी फलिनीव फलानता ।  
धरा तव फलापूरैर्भृशं धारयति प्रजाः ॥ ३३ ॥  
  
धरा पृथ्वी उद्दामफलिनी उत्कृष्टसस्यादिफलवती फलैरानता फलिनी   
कल्पलतेव तव प्रजाः फलापूरैः काले काले   
तत्तदभिलषितफलपूरणैर्भृशमतिशयेन धारयति बिभर्ति पोषयति कच्चित् ॥   
३३ ॥  
  
कच्चित्तव दिगन्तेषु चन्द्रस्येवांशुपञ्जरम् ।  
तुषारनिकराकारं प्रसृतं पावनं यशः ॥ ३४ ॥  
  
चन्द्रस्य अंशुपञ्जरं किरणजालमिव ॥ ३४ ॥  
  
कच्चिद्गुणगणैरेता दिशो निर्विवरीकृताः ।  
त्वया सरोम्भसाऽबाह्या बिसानामिव भूमयः ॥ ३५ ॥  
  
सरोम्भसा तडागोदकेन अवाह्याः स्वान्तर्गता बिसानां मृणालानां   
भूमय इव त्वया दिशो गुणगणैर्यशोभिर्निर्विवरीकृताः पूरिताः कच्चित् ॥ ३५ ॥  
  
कच्चित्कलमकेदारकोणस्थानेषु हृष्यतीः ।  
प्रतिग्रामं कुमार्यस्ते गायन्त्यानन्दनं यशः ॥ ३६ ॥  
  
कलमकेदाराणां कोणाश्चतुष्कसन्धयस्तत्रत्येष्वासन्दीस्थानेषु ।   
हृष्यतीर्हृष्यन्त्यः । छान्दसो विभक्तिव्यत्ययः ॥ ३६ ॥  
  
कुशलं तव धान्येषु धनेषु विभवेषु च ।  
भृत्येषु च कलत्रेषु पुत्रेषु नगरेषु च ॥ ३७ ॥  
  
आधिव्याधिविहीनेयं कच्चित्कायलता तव ।  
फलं फलति पुण्याख्यं यदिहामुत्र चोदितम् ॥ ३८ ॥  
  
इह ऐहिकफलत्वेन चोदितं कारीर्यादि । अमुत्र पारलौकिकफलत्वेन चोदितं   
ज्योतिष्टोमादि ॥ ३८ ॥  
  
आपातरमणीयेषु वर्तेतात्यन्तवैरिषु ।  
कच्चिद्विषयसर्पेषु सविरागं मनस्तव ॥ ३९ ॥  
  
तव मनो विषयसर्पेषु कच्चित्सविरागं वर्तेत वर्तते ॥ ३९ ॥  
  
अहो बत चिरं कालमावां विश्लेषमागतौ ।  
कालेन श्लेषितौ भूयो वसन्ताद्रितटाविव ॥ ४० ॥  
  
न ता जगति विद्यन्ते सुखदुःखदशाः सखे ।  
जीवद्भिर्या न दृश्यन्ते संयोगजवियोगजाः ॥ ४१ ॥  
  
इष्टानिष्टजनस्ऽम्योगजास्तद्वियोगजाश्च सुखदुःखदशाः ॥ ४१ ॥  
  
तथैतास्वतिदीर्घासु दशास्वन्यत्वमागताः ।  
भूयो वयमपि श्लिष्टाश्चित्रो हि नियतेर्विधिः ॥ ४२ ॥  
  
अन्यत्वं वियोगमागताः प्राप्ताः । नियतेः प्राणिकर्मानुसारिण्या   
ईश्वरेच्छाया विधिर्विलासश्चित्रः अद्भुतः ॥ ४२ ॥  
  
सुरघुरुवाच ।  
  
भगवन्नियतेरस्या गतिं सर्पगतेरिव ।  
दैविक्याः को हि जानाति गम्भीरां विस्मयप्रदाम् ॥ ४३ ॥  
  
परिघोक्तमर्थमनुमोदमानः सुरघुरपि तमेवाह - भगवन्नित्यादिना ।   
दैविक्याः देव ईश्वरस्तदिच्छारूपायाः ॥ ४३ ॥  
  
त्वमहं च व्यपोह्येति दूरे दूरदशासु च ।  
अद्य सङ्घटितौ भूयः किमसाध्यमहो विधेः ॥ ४४ ॥  
  
देशतो दूरे कालतश्च दूरदशासु इति एवं व्यपोह्य वियोज्य ॥ ४४ ॥  
  
वयं त्वद्य महासत्त्व भृशं कुशलिनः स्थिताः ।  
त्वदागमनपुण्येन परां पावनतां गताः ॥ ४५ ॥  
  
पश्य त्वदागमक्षीणपापानां पुण्यपादपैः ।  
तथा फलितमस्माकं न यथा वयमाकुलाः ॥ ४६ ॥  
  
तथा तादृशचित्तसमाधानात्मना फलितं यथा वयं न व्याकुलाः   
सर्वव्याकुलतानिर्मुक्ताः कृतकृत्याः सम्पन्नाः ॥ ४६ ॥  
  
सर्वाः सम्पत्तयोऽस्माकं राजर्षे संस्थिताः पुरे ।  
भवदागमनेनाद्य प्रयाताः शतशाखताम् ॥ ४७ ॥  
  
शतशाखतां । सर्वतः फलोन्मुखतामिति यावत् ॥ ४७ ॥  
  
विकिरति परितो रसायनाना-  
मिव निकरं मधुरं महानुभाव ।  
तव वचनमवेक्षणं च पुण्यं  
परमपदप्रतिमो हि साधुसङ्गः ॥ ४८ ॥  
  
हे महानुभाव पुण्यं तव वचनमवेक्षणं दर्शनं च परितो   
रसायनानाममृतानां निकरं विकिरति वर्षतीव । हि यस्मात्साधूनां   
सङ्गः समागमः परमपदप्रतिमः । मोक्षसुखप्राप्तितुल्य इत्यर्थः ॥ ४८ ॥  
  
इत्यार्षे श्रीवासिष्ठमहारामायणे वाल्मीकीये   
मोक्षोपायेषूपशमप्रकरणे सुरघुवृ० सुरघुपरिघसमागमो   
नामैकषष्टितमः सर्गः ॥ ६१ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
सुरघुपरिघसमागमो नामैकषष्टितमः सर्गः ॥ ६१ ॥  
  
  