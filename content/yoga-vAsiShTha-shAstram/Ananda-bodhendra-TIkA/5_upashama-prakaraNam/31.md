+++
title = "३१"

+++
एकत्रिंशः सर्गः ३१   
  
श्रीवसिष्ठ उवाच ।  
  
अथ दुःखपरीतात्मा हरिणा हतदानवे ।  
प्रह्रादश्चिन्तयामास मौनी पातालकोटरे ॥ १ ॥  
  
हरिविक्रमचिन्तात्र स्वजनक्षेमचिन्तनम् ।  
प्रह्रादस्य हरेर्भक्त्या तद्भावश्चोपवर्ण्यते ॥ १ ॥  
  
हता दानवा यस्मिंस्तथाविधे पातालकोटरे ॥ १ ॥  
  
को न्वस्माकमुपायः स्याद्य एवेहासुराङ्कुरः ।  
तीक्ष्णाग्रो जायते तं तं भुङ्क्ते शाखामृगो हरिः ॥ २ ॥  
  
उपैतीत्युपायः सहायः । तीक्ष्णाग्रः सम्पत्पल्लवोद्गमक्षमो य   
एषासुरवृक्षाणामङ्कुरप्रायस्तेजस्वी जायते तं तं भुङ्क्ते । हरिपदस्य   
शाखामृगपदेन   
व्याख्यानमङ्कुरविनाशकत्वोपपादनार्थमधिक्षेपार्तह् च ॥ २ ॥  
  
न कदाचन पाताले दैत्या दोर्दण्डशालिनः ।  
स्थिरा बभूवुरुद्भिन्नाः पद्मा इव हिमाचले ॥ ३ ॥  
  
उद्भिन्ना अङ्कुरिता वीर्यविकसिता वा ॥ ३ ॥  
  
उत्पत्त्योत्पत्त्य नश्यन्ति भासुराकारघर्घराः ।  
क्षीणप्रस्फुरितारम्भास्तरङ्गा इव वारिधेः ॥ ४ ॥  
  
नश्यन्त्यसुरा इत्यनुषज्यते ॥ ४ ॥  
  
सबाह्याभ्यन्तरं कष्टं समग्रालोकहारिणः ।  
रिपवः प्रौढिमायाता अपूर्वतिमिरभ्रमाः ॥ ५ ॥  
  
कष्टमिति खेदे । आलोक्यन्त इत्यालोका बाह्यराज्यादिसम्पदः । आभ्यन्तरा   
उत्साहहर्षप्रसादसुखविश्रान्त्यादिसम्पदश्च त एव आलोकाः प्रकाशास्तेषां   
हारिणोऽपहरणशीलाः । अत एव अपूर्वस्तिमिरभ्रमो येषु तथाविधा रिपवो देवाः   
प्रौढिमुत्कर्षम् ॥ ५ ॥  
  
तमःप्रपूर्णहृदयाः सङ्कुचत्पत्रसम्पदः ।  
सुहृदः खेदमायान्ति निशीथकमलाकराः ॥ ६ ॥  
  
तमसा कश्मलान्धकारेण प्रपूर्णहृदयाः सङ्कुचन्त्यः पत्रस्थानीयाः   
सम्पदो येषां तथाविधाः सुहृल्लक्षणा निशीथकमलाकराः खेदमायान्ति   
॥ ६ ॥  
  
तातस्य मलिनैर्नूनं पादपीठोपमर्दकैः ।  
सुरैर्विषय आक्रान्तो मृगैरिव महावनम् ॥ ७ ॥  
  
मलिनैर्द्वेषकलुषैस्तातस्य प्रणामकाले पादपीठोपमर्दकैः सुरैर्विषयो   
देश आक्रान्तो नूनमिति वितर्के । महावनं सिंहवनम् ॥ ७ ॥  
  
निरुद्यमा गतश्रीका दीनाः प्रकटिताशयाः ।  
बान्धवा न विराजन्ते पद्माः प्लुष्टदला इव ॥ ८ ॥  
  
प्रकटिताशयाः ख्यापितहार्ददुःखाः । प्लुष्टदला ग्रीष्मदग्धपत्राः ॥ ८ ॥  
  
स्फुरन्त्यसुरवीराणां गृहेष्वविरतानिलैः ।  
धूसरा भस्मनीहारा धूपधूमभरा इव ॥ ९ ॥  
  
अविरतैरनिलैरुत्पातघातैः कीर्यमाणा भस्मलक्षणा नीहाराः   
प्राक्तनधूपधूमभरा इव स्फुरन्ति ॥ ९ ॥  
  
हृतद्वारकपाटासु दैत्यान्तःपुरभित्तिषु ।  
प्रभा मरकतस्येव जाता नवयवाङ्कुराः ॥ १० ॥  
  
प्राङ्मरकतस्य प्रभा इव साम्प्रतं यवानां नवाङ्कुरा जाताः ॥ १० ॥  
  
त्रिलोकीनाभिनलिनीमत्तेभा दानवा अपि ।  
देववद्दैन्यमायाताः किमसाध्यमहो विधेः ॥ ११ ॥  
  
त्रिलोक्या नाभिनलिनी मेरुस्तदुपमर्दे मत्तेभभूता अपि दानवाः प्राग्देवा इव   
दैन्यमायाताः । किमित्याक्षेपे । असाध्यं नास्तीत्यर्थः ॥ ११ ॥  
  
मनाक्चलति पर्णेऽपि दृष्टारिभयभीतयः ।  
वध्वस्त्रस्यन्ति विध्वस्ता मृग्यो ग्रामगता इव ॥ १२ ॥  
  
वध्वो दैत्यसीमन्तिन्यस्त्रस्यन्ति उद्विजन्ति ॥ १२ ॥  
  
आसुरीकर्णपूरार्थं फुल्ला रत्नगुलुच्छकाः ।  
नरसिंहकरालूनाः स्थाणुतामागता द्रुमाः ॥ १३ ॥  
  
रत्नमया गुलुच्छकाः स्तबका येषां तथाविधा द्रुमा दिव्यवृक्षाः ॥ १३ ॥  
  
दिव्याम्बरलतापत्रा रत्नस्तबकदन्तुराः ।  
पुनरारोपितास्तत्र नन्दने कल्पपादपाः ॥ १४ ॥  
  
दिव्यान्यम्बराणि येषु तथाविधा लताः शाखाः पत्राणि च येषाम् ।   
रत्नस्तबकैर्दन्तुराः । दन्त उन्नत उरच् । पुनरित्यनेन पूर्वं तत आनीता इति   
गम्यते ॥ १४ ॥  
  
पुरा त्वमरबन्दीनामसुरैः संस्तुतं मुखम् ।  
अद्य त्वसुरबन्दीनां सुरैरालोकितं मुखम् ॥ १५ ॥  
  
बन्दीनां बन्दीकृतस्त्रीणाम् । संस्तुतं सप्रशंसं दृष्टम् ॥ १५ ॥  
  
मन्ये दानमहानद्यः सुरेभकटभित्तिषु ।  
प्रवृत्तास्ता भविष्यन्ति शैलसानुष्विवापगाः ॥ १६ ॥  
  
दानानि मदधारास्तल्लक्षणा महानद्यः । मन्ये इति वितर्के ॥ १६ ॥  
  
अस्माकमिभगण्डेषु दानदाहविभूतयः ।  
लसन्ति मरुखण्डेषु संशुष्केष्विव धूलयः ॥ १७ ॥  
  
दानस्य मदस्य दाहस्तत्प्रयुक्ता विभूतयो भस्मानि ॥ १७ ॥  
  
विकासिसितमन्दारमकरन्दारुणानिलाः ।  
ते मेरुशिखरैस्तुल्या दैत्या दुर्लभतां गताः ॥ १८ ॥  
  
विकासिनां सितमन्दाराणां सपरागैर्मकरन्दैररुणा रञ्जिता   
अङ्गस्पर्शिनोऽनिला येषाम् । अत एव मेरुशिखरैस्तुल्याः ॥ १८ ॥  
  
सुरगन्धर्वसुन्दर्यो दानवान्तःपुरोचिताः ।  
अद्य मेरौ स्थितिं याता मञ्जर्य इव पादपे ॥ १९ ॥  
  
कष्टं तात पुरन्ध्रीणां शुष्काम्बुरुहनीरसाः ।  
विलासाः सुरनारीभिर्भत्र्स्यन्ते लास्यलीलया ॥ २० ॥  
  
लास्यलीलया नृत्येषु विडम्बनलीलया ॥ २० ॥  
  
पूर्वं यैरेव मत्तातश्चामरैरुपवीजितः ।  
सहस्रनयनः स्वर्गे कष्टं तैरेव वीज्यते ॥ २१ ॥  
  
इयमस्माकमप्यापदागता दैन्यदायिनी ।  
तस्यैकस्य प्रसादेन दुष्पौरुषगतेर्हरेः ॥ २२ ॥  
  
अस्माकं महाप्रभावाणामपि दुःखा पौरुषगतिः पराक्रमस्मरणमपि   
यस्य ॥ २२ ॥  
  
तद्दोर्वनघनच्छायालब्धविश्रान्तयः सुराः ।  
न कदाचन तप्यन्ते हिमाद्रेरिव सानवः ॥ २३ ॥  
  
तप्यन्ते वयमिव सन्तप्यन्ते ॥ २३ ॥  
  
शौरिशौर्याग्रशिखरसंश्रयेणाश्रितश्रियः ।  
अस्मान्समुपरुन्धन्ति शुनः शाखामृगा इव ॥ २४ ॥  
  
शौरेर्हरेः शौर्य पराक्रमस्तदेव गिरेस्तरोर्वा शिखरस्याग्रमग्रशिखरं   
तत्संश्रयेण आश्रितश्रियः प्राप्तसम्पदो देवा गिरितरुशिखरसंश्रयाः   
शाखामृगा मर्कटा शुनः कुक्कुरानिवास्मान्वलवतोऽपि समुपरुन्धन्ति   
पाताले नियच्छन्ति ॥ २४ ॥  
  
तेनासुरपुरन्ध्रीणां नित्यं मण्डनमण्डने ।  
मुखपद्मे स्थितं बाष्पमञ्जिनीनां हिमं यथा ॥ २५ ॥  
  
मण्डनानामलङ्काराणामपि मण्डनभूते मुखपद्मे बाष्पमस्रं तेन   
शौरिशौर्येण हेतुना नित्यं स्थितम् । अब्जिनीनां मुखभूते पद्मे   
हिममवश्यायबिन्दुर्यथा यद्वदित्यर्थः ॥ २५ ॥  
  
शीर्णभिन्नलुठद्भित्तिर्जगज्जरठमण्डपः ।  
अयं नीलमणिस्तम्भैस्तद्भुजैरेव धार्यते ॥ २६ ॥  
  
अर्थादसुरविक्रमैः शीर्णो विदारितोऽत एव लुठद्भित्तिर्जगल्लक्षणो   
जरठमण्डपो जीर्णालयो नीलमणिस्तम्भप्रायैस्तस्य शौरेर्भुजैरेव धार्यते   
अवष्टभ्यते ॥ २६ ॥  
  
स धर्ता सुरसैन्यस्य मज्जतो विपदर्णवे ।  
क्षीरोदोदरमग्नस्य मन्दरस्येव कच्छपः ॥ २७ ॥  
  
कच्छपः कच्छपावतारः स इव स शौरिर्धर्ता धारयिता ॥ २७ ॥  
  
एते तातादयः सर्वे तेनैवासुरसत्तमाः ।  
पातिताः क्षुब्धकल्पान्तवातेनेव कुलाचलाः ॥ २८ ॥  
  
स एक एव संहारकर्मक्षमभुजानलः ।  
सुरसार्थगुरुः श्रीमान्विषमो मधुसूदनः ॥ २९ ॥  
  
विषम आक्रमितुमशक्य इति यावत् ॥ २९ ॥  
  
दैत्यदोर्दण्डपरशोस्तस्य वीर्येण वीर्यवान् ।  
दानवान्बाधते शक्रो बालकानिव मर्कटः ॥ ३० ॥  
  
दैत्यदोर्दण्डखण्डने परशुभूतस्य । यथा महामर्कटवीर्येण   
वीर्यवान्मर्कटो बालकान्बाधते तद्वत् ॥ ३० ॥  
  
दुर्जयः पुण्डरीकाक्षः प्रविमुक्तायुधोऽपि सन् ।  
नासौ शस्त्रास्त्रविच्छेदैर्वज्रसारो विदीर्यते ॥ ३१ ॥  
  
शस्त्रास्त्रकृतैर्विच्छेदैः खण्डनैः । वज्रादपि सारो दृढतरः ॥ ३१ ॥  
  
अभ्यस्ता बहवस्तेन मिथः प्रेरितपर्वताः ।  
भीमाः समरसंरम्भाः सममस्मत्पितामहैः ॥ ३२ ॥  
  
प्रेरिताः क्षिप्ताः पर्वता यत्र तथाविधाः समरसंरम्भा   
युद्धकौशलविशेषा अस्मत्पितामहैः सह युद्ध्वा अभ्यस्ताः शिक्षिता   
इत्युत्प्रेक्षा ॥ ३२ ॥  
  
तासु तास्वतिघोरासु विततास्वतिराजिषु [अरिराजिषु इति पाठो युक्तः] ।  
यो न भीत इदानीं स भयमेष्यति का कथा ॥ ३३ ॥  
  
भयमेष्यति इति का कथा कः प्रसङ्ग इत्यर्थः ॥ ३३ ॥  
  
उपायमेकमेवेमं हरेराक्रमणे स्फुटम् ।  
मन्ये तद्व्यतिरेकेण विद्यते न प्रतिक्रिया ॥ ३४ ॥  
  
आक्रमणे वशीकरणे । प्रतिक्रिया तत्कृत पीडाप्रतीकारः ॥ ३४ ॥  
  
सर्वात्मना सर्वधिया सर्वसंरम्भरंहसा ।  
स एव शरणं देवो गतिरस्तीह नान्यथा ॥ ३५ ॥  
  
कुतो न विद्यते तत्राह - सर्वात्मनेति । इह जगति सर्वात्मना   
सर्ववस्तुस्वभावेन सर्वधिया सर्वबुद्धिभेदेन सर्वसंरम्भरंहसा   
सर्वक्रियोद्योगेन च शरणार्थिनां स एव शरणं नान्यथा गतिरस्तीत्यर्थः ॥   
३५ ॥  
  
न तस्मादधिकः कश्चिदस्ति लोकत्रयान्तरे ।  
प्रलयस्थितिसर्गाणां हरिः कारणतां गतः ॥ ३६ ॥  
  
नन्वन्ये शरणं किं न स्युस्तत्राह - नेति ॥ ३६ ॥  
  
अस्मान्निमेषादारभ्य नारायणमजं सदा ।  
सम्प्रपन्नोऽस्मि सर्वत्र नारायणमयो ह्यहम् ॥ ३७ ॥  
  
इति निश्चित्य सर्वभावेन तत्प्रतिपत्तिं सङ्कल्पयति - अस्मादिति । किं   
देशकालवस्तुभेदेन प्रपद्यसे नेत्याह - सर्वत्रेति ।   
सर्वदेशकालवस्तुष्वहं नारायणमयः ॥ ३७ ॥  
  
नमो नारायणायेति मन्त्रः सर्वार्थसाधकः ।  
नापैति मम हृत्कोशादाकाशादिव मारुतः ॥ ३८ ॥  
  
निरन्तरतत्प्रतिपत्तिधारणानुस्मरणजपसाधनं श्रौतं   
तन्मन्त्रमनुस्मृत्य निरन्तरं तज्जपं सङ्कल्पयति - नमो नारायणायेति   
। सप्रणवोऽयं शुचेः शुद्धे देशादावेव जपार्हो न निरन्तरमिति   
निष्प्रणवोपादानम् । हृत्कोशादित्युक्तिर्मानसजपमुख्यताद्योतनार्था ॥ ३८ ॥  
  
हरिराशा हरिर्व्योम हरिरुर्वी हरिर्जगत् ।  
अहं हरिरमेयात्मा जातो विष्णुमयो ह्यहम् ॥ ३९ ॥  
  
सर्वत्र नारायणमयो ह्यहमित्युक्तं विशदयति - हरिरिति । आशा दिशः ।   
विष्णुमयो भावनेन विष्णुप्रायः । स्त्रीमयो जाल्म   
इतिवद्भावनाकृततद्भावलक्षणे प्राचुर्ये मयट् ॥ ३९ ॥  
  
अविष्णुः पूजयन्विष्णुं न पूजाफलभाग्भवेत् ।  
विष्णुर्भूत्वा यजेद्विष्णुमयं विष्णुरहं स्थितः ॥ ४० ॥  
  
किमर्थमेवम् कल्पयसि तत्राह - अविष्णुरिति । नाविष्णुः पूजयेद्विष्णुं   
नाशिवः पूजयेच्छिवम् इति विध्यनुरोधादित्यर्थः ॥ ४० ॥  
  
हरिः प्रह्रादनामा यो मत्तो नान्यो हरिः पृथक् ।  
इति निश्चयवानन्तर्व्यापकोऽहं च सर्वतः ॥ ४१ ॥  
  
यो हरिः स एव प्रह्रादनामा । नान्योऽतोऽस्ति द्रष्टा इत्यादिश्रुतेः । मत्तः   
प्रतीचश्चान्यो हरिः पृथक् आत्मान्तरभृतो नास्ति ॥ ४१ ॥  
  
अनन्तमिदमाकाशमापूर्य विनतासुतः ।  
कनकाङ्गो ममाङ्गानामयमासनतां गतः ॥ ४२ ॥  
  
इदानीं हरेर्वाहनायुधामरणशरीरादीनि स्वात्मनः कल्पयति -   
अनन्तमित्यादिना । आपूर्य स्थित इति शेषः । कनकमिवाङ्गं यस्य स्वर्णवर्ण   
इत्यर्थः ॥ ४२ ॥  
  
करशाखैकविश्रान्तसर्वहेतिविहङ्गमाः ।  
नखांशुमञ्जरीकीर्णा महामरकतद्रुमाः ॥ ४३ ॥  
  
कराणां शाखास्वङ्गेषु एकविश्रान्ता नित्यविश्रान्ताः सर्वे   
हेतयश्चक्रगदानन्दकाद्यायुधलक्षणा विहङ्गमाः पक्षिणो येषाम् ।   
नखकान्तिलक्षणमञ्जरीभिः कीर्णा अत एव महामरकतद्रुमभूताः ।   
मृदुमन्दारदामदिग्धे अंसमण्डले मूलप्रदेशौ येषाम् ।   
समुद्रमथनकाले मन्दरेणाघृष्टकेयूरा मम हरेश्चत्वार एते बाहव इति   
द्वयोरन्वयः ॥ ४३ ॥  
  
इमे ते मृदुमन्दारदामदिग्धांसमण्डलाः ।  
मन्दराघृष्टकेयूराश्चत्वारो मम बाहवः ॥ ४४ ॥  
  
चलच्छशिकलापूरचारुचामरधारिणी ।  
इयं मे पार्श्वगा लक्ष्मीः क्षीरोदकुहरोत्थिता ॥ ४५ ॥  
  
हेलाविलुब्धभुवना त्रैलोक्यतरुमञ्जरी ।  
इयं मे पाश्वगा कीर्तिरचलामलभासिनी ॥ ४६ ॥  
  
हेलया अयत्नेनैव विलुब्धानि विलोभितानि श्रवणसस्पृहीकृतानि भुवनानि   
तत्स्था जना यया । अत एव त्रैलोक्यलक्षणतरोर्मञ्जरीव विराजमाना हरेः   
कीर्तिर्मूर्तिमती मे पार्श्वगा वर्तते ॥ ४६ ॥  
  
अनारतजगज्जालनवनिर्माणकारिणी [जरज्जाल इत्यपि पाठः] ।  
इयं मे पार्श्वगा माया स्वेन्द्रजालविलासिनी ॥ ४७ ॥  
  
पार्श्वगा पार्श्वान्तरे स्थिता जयानाम्नी लक्ष्मीसखी ॥ ४७ ॥  
  
इयं सा हेलयाक्रान्तत्रैलोक्यतरुखण्डिका ।  
जया स्फुरति मे पार्श्वे लता कल्पतरोरिव ॥ ४८ ॥  
  
इमौ मे नित्यशीतोष्णौ देवौ शीतांशुभास्करौ ।  
प्रकटीकृतसंसारौ मुखमध्ये विलोचने ॥ ४९ ॥  
  
ममेयमुत्पलश्यामा पीनाम्भोधरसुन्दरी ।  
श्यामीकृतककुप्चक्रा देहदीप्तिर्विसर्पिणी ॥ ५० ॥  
  
देहदीप्तिः शरीरकान्तिः ॥ ५० ॥  
  
अयं मम करे शङ्खः पाञ्चजन्यः स्फुरद्ध्वनिः ।  
मूर्तं खमिव शब्दात्मा क्षीरोद इव संस्थितः ॥ ५१ ॥  
  
क्षीरोद इव शुभ्र इति शेषः ॥ ५१ ॥  
  
अयं मे कर्णिकाकोशनिलीनब्रह्मषट्पदः ।  
पद्मः करतले श्रीमान्स्वनाडीकुहरोद्भवः ॥ ५२ ॥  
  
स्वस्य नाडीकुहरं नाभिस्तदुद्भवः । तथाच नाभिपद्ममेव कदाचित्करेण   
धार्यते कदाचिन्नाभाविति गम्यते ॥ ५२ ॥  
  
इयं मे रत्नचित्राङ्गी सुमेरुशिखरोपमा ।  
हेमाङ्गदा गदा गुर्वी दैत्यदानवमर्दिनी ॥ ५३ ॥  
  
हेमाङ्गदा हेमपिनद्धा गदा ॥ ५३ ॥  
  
अयं मे भास्कराकार [भास्वराकार इति पाठः] उद्यदंशुः   
सुदर्शनः ।  
ज्वालाजटिलपर्यन्तपरिपाटलदिक्तटः ॥ ५४ ॥  
  
परितः पाटलवर्णानि दिक्तटानि यस्मात् । अनेनासुररुधिराक्तता गम्यते ॥ ५४ ॥  
  
अयं मे केतुमद्वह्निसुन्दरो ज्वलितोऽसितः ।  
कुठारो दैत्यवृक्षाणां नन्दयन्नन्दकः स्थितः ॥ ५५ ॥  
  
केतुमान् धूमरेखावान्वह्निरिव सुन्दरः । अत एवासितः । दैत्यवृक्षाणां   
कुठार इव च्छेत्ता । देवान् नन्दयन् नन्दको भगवत्खड्गः ॥ ५५ ॥  
  
इदं मे शरधाराणां पुष्करावर्तकोपमम् ।  
शार्ङ्गं धनुरहीन्द्राभमिन्द्रकार्मुकसुन्दरम् ॥ ५६ ॥  
  
इन्द्रकार्मुकमिव सुन्दरं नानामणिचित्रम् ॥ ५६ ॥  
  
इमान्यहमनन्तानि जगन्ति जठरे चिरम् ।  
बिभर्मि जातनष्टानि वर्तमानान्यनेकशः ॥ ५७ ॥  
  
साम्प्रतं जातानि चिरनष्टानि चिरजातवर्तमानानि च ।   
भविष्यतामप्युपलक्षणमेतत् ॥ ५७ ॥  
  
इमौ मही मे चरणाविदं मे गगनं शिरः ।  
इदं वपुर्मे त्रिजगदिमे मे कुक्षयो दिशः ॥ ५८ ॥  
  
इदानीं हरेर्विराड्रूपमपि स्वस्यैवेत्याह - इमाविति । मही मे इमौ   
चरणावित्यन्वयः । कुक्षय इति बहुत्वं दिग्बहुत्वाददितिः पाशानितिवत् ॥ ५८ ॥  
  
साक्षादयमहं विष्णुर्नीलमेघोदरद्युतिः ।  
सुपर्णपर्वतारूढः शङ्खचक्रगदाधरः ॥ ५९ ॥  
  
एते मत्तः पलायन्ते समग्रा दुष्टचेतसः ।  
तार्णास्तरलसञ्चाराः पवनादिव राशयः ॥ ६० ॥  
  
तार्णा राशयः शुष्कतृणराशयः ॥ ६० ॥  
  
अयं नीलोत्पलश्यामः पीतवासा गदाधरः ।  
लक्ष्मीवान्गरुडारूढः स्वयमेवाहमच्युतः ॥ ६१ ॥  
  
को मामेति विरुद्धात्मा त्रैलोक्यदहनक्षमम् ।  
स्वनाशाय ततः क्षुब्धं कालाग्निं शलभो यथा ॥ ६२ ॥  
  
विरुद्धात्मा द्विषन् एति युद्धायागच्छति । य आगच्छति स यतः   
स्वनाशायैवागच्छति नान्यत्तदागमनफलमित्यर्थः ॥ ६२ ॥  
  
इमे मे तैजसीं सृष्टिं ममाग्रस्थाः सुरासुराः ।  
न शक्नुवन्ति संरोद्धुं चक्षुर्मन्दाः प्रभा इव ॥ ६३ ॥  
  
तैजसीं सृष्टिं तेजोज्वालाप्रसरं संरोद्धुं प्रशमयितुं सोढुं वा ॥ ६३ ॥  
  
इमं मामीश्वरं विष्णुं ब्रह्मेन्द्राग्निहरादयः ।  
स्तुवन्त्यनन्तया वाचा बहुवक्रसमुत्थया ॥ ६४ ॥  
  
अयं विजृम्भितैश्वर्यो जातोऽहमजिताकृतिः ।  
सर्वद्वन्द्वपदातीतो महिम्ना परमेण हि ॥ ६५ ॥  
  
अजितो विष्णुस्तदाकृतिः परमेण महिम्ना प्रभावेण परमार्थस्वभावेन च ।   
एष नित्यो महिमा इति श्रुतेः ॥ ६५ ॥  
  
त्रिभुवनभवनोदरैकमूर्ति  
प्रसभविभिन्नसमस्तदुष्टसत्त्वम् ।  
घनगिरितृणकाननान्तरस्थं  
सकलभयापहरं वपुः प्रणौमि ॥ ६६ ॥  
  
त्रिभुवनभवनमुदरे यस्य तथाविधैका मूर्तिर्यस्य तत् । घना मेघाः   
गिरयस्तृणानि काननानि चेत्येतदादि सर्ववन्तूनामान्तरे अधिष्ठानभावे   
स्थितं अत एव तत्त्वतः साक्षात्कारमात्रेण सकलभयापहरं वैष्णवं   
वपुर्विराड्रूपं देवतारूपं परब्रह्मात्मकं चाहमेवेति मां   
प्रणौमीत्यर्थः ॥ ६६ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षो   
उपशमप्रकरणे प्रह्रादनिर्वाणे नारायणीकरणं नामैकत्रिंशः   
सर्गः ॥ ३१ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
नारायणीकरणं नामैकत्रिंशः सर्गः ॥ ३१ ॥  
  
  