+++
title = "४९"

+++
एकोनपञ्चाशः सर्गः ४९   
  
श्रीवसिष्ठ उवाच ।  
  
अथ गाधिर्गते विष्णौ पुनर्भूतादिकं क्रमात् ।  
स्वयं मोहविचारार्थं बभ्रामाभ्रमिवाम्बरे ॥ १ ॥  
  
गाधिर्देशौ पुनर्गत्वा हरिं पृष्ट्वा पुनः पुनः ।  
सर्वं मायेति निश्चित्य जीवन्मुक्तोऽभवत्क्रमात् ॥ १ ॥  
  
तथैवोत्थाय गच्छामि प्राप्तोऽहं भूतमण्डलाम् । इमे भूता इमे ग्रामा   
दृष्टवानसि सम्भ्रमम् ॥ नातिथिर्न च भूतानि न कीरास्ते न तत्पुरम् ॥   
इत्यादिभगवद्वचनार्थं   
त्वसम्भावनाविपरीतभावनादार्ढ्यादप्रतिपद्यमानो   
गाधिर्जगदधिष्ठानात्मतत्त्वसाक्षात्कारं विनैव पूर्वदृष्टदेशादीनां   
बाधोऽस्ति न वेति परीक्ष्यानुभवितुकामः पुनर्भूतमण्डलादिदेशान्   
बभ्रामेत्याह - अथेति । भूतादिकं भूतमण्डलादिदेशम् । आत्मनः स्वस्य   
श्वपचत्वादिवृत्तान्तं तथा पूर्वानुभूतवदेवोपलभ्य ॥ १ ॥  
  
उपलभ्य तथैवात्मवृत्तान्तं जनतस्ततः ।  
हरिमाराधयामास पुनरद्रिगुहां गतः ॥ २ ॥  
  
श्रुत्वा लिङ्गैर्दृष्ट्वा च भगवद्वाक्यतात्पर्यभोधाय   
पुनर्हरिमारधयामासेत्यर्थः ॥ २ ॥  
  
आजगामैनमल्पेन कालेनाथ जनार्दनः ।  
सकृदाराधनेनैव माधवो याति बन्धुताम् ॥ ३ ॥  
  
उवाच गाधिं भगवान्मयूरमिव वारिदः ।  
किं त्वं प्रार्थयसे भूयस्तपसेति प्रसादवान् ॥ ४ ॥  
  
प्रसादवान् प्रसन्नः सन् ॥ ४ ॥  
  
गाधिरुवाच ।  
  
भ्रान्तोऽस्मि देव षण्मासान्भूतकीरजनास्पदम् ।  
तत्र व्यभिचरत्यस्मद्वृत्तान्तो न कथास्वपि ॥ ५ ॥  
  
कथासु जनप्रवादेषु । अपिपदाल्लिङ्गप्रत्यभिज्ञादिसंवादेष्वपि न   
व्यभिचरतीत्यर्थः ॥ ५ ॥  
  
मायया भूतभूर्दृष्टा त्वयेत्युक्तोऽस्मि किं प्रभो ।  
मोहनाशाय महतां वचो नो मोहवृद्धये ॥ ६ ॥  
  
अस्तु तथा किं ततस्तत्राह - माययेति । मायादृष्टार्था अवश्यं कालान्तरे   
व्यभिचरन्ति अव्यभिचारिणश्चैतेऽर्थाः कथं मायेत्यवधारयितुं शक्या इति   
मोहवृद्धये त्वद्वचनं सम्पन्नमिति भावः ॥ ६ ॥  
  
श्रीभगवानुवाच ।  
  
काकतालीययोगेन चेतसि श्वपचस्थितिः ।  
सर्वेषां भूतकीराणां तवेव प्रतिबिम्बति ॥ ७ ॥  
  
मायिकस्यापि कथास्वव्यभिचारे उपपत्तिमाह - काकतालीयेति ।   
प्रसिद्धभूतदेशजानां कीरदेशजानां च जनानां चेतसि तव चेतसीव   
कठञ्जकश्वपचस्य स्थितिरपरोक्षतया भ्रान्त्या प्रतिबिम्बतीत्यर्थः ॥ ७ ॥  
  
तेनाङ्ग तव वृत्तान्तं यथावत्कथयन्ति ते ।  
प्रतिभासो हि नायाति पुनरप्रतिभासताम् ॥ ८ ॥  
  
तथाच तेऽपि स्वभ्रान्त्यैव तथा वदन्तीत्यार्थसमाजग्रस्तस्तद्वचनसंवादो न   
सत्यतापादक इत्याह - तेनेति । प्रतिभास इति । विना भाधमिति शेषः ॥ ८ ॥  
  
केनचिच्छ्वपचेनान्ते ग्रामस्य रचितं गृहम् ।  
तत्त्वया दृष्टमाविष्टमिष्टकाखण्डतां गतम् ॥ ९ ॥  
  
प्रत्यभिज्ञासंवादस्य तर्हि का गतिस्तामाह - केनचिदिति । आविष्टं मयेदं   
प्राग्रचितमिति भ्रान्त्यभिनिवेशविषयीकृतम् ॥ ९ ॥  
  
कदाचित्प्रतिभैकैव बहूनामपि जायते ।  
काकोलतालस्थितिवद्विचित्रा हि मनोगतिः ॥ १० ॥  
  
प्रतिभा भ्रान्तिरूपः प्रतिभास एका एकरूपैव । काकोलो द्रोणकाकाख्यः   
काकजातिभेदस्तस्य ताले पक्वतालफले तालमूले वा स्थितिरुपवेशनं तद्वत् ॥ १०   
॥  
  
तथाहि बहवः स्वप्नमेकं पश्यन्ति मानवाः ।  
स्वापभ्रमदमैरेयमदमन्थरचित्तवत् ॥ ११ ॥  
  
स्वापो निद्रा तद्वद्भ्रमदेन मैरेयमदेन मन्थरचित्ता यथा बहवस्तुल्यरूपा   
घूर्णमाना इव दिशः पश्यन्ति तद्वत् ॥ ११ ॥  
  
एकस्यामेव लीलायां रमन्ते बहुबालकाः ।  
एकस्यामेव नीलायां वनस्थल्यामिवैणकाः ॥ १२ ॥  
  
एकस्यामेव   
सिकतादिसन्निवेशसङ्केतकल्पितगृहप्रासाददुर्गादिभ्रमलीलायां बहवो   
बालका रमन्ते । नीलायां शाद्वलश्यामलायां वनस्थल्याम् । एणका   
मृगपोताः ॥ १२ ॥  
  
बहवस्तुल्यकालं च प्रतिभासेन कर्मणाम् ।  
जना यतन्ते स्वफलपाकेऽतिबहुलाकृतौ ॥ १३ ॥  
  
अतिबहुलाकृतौ वधबन्धपराजयपलायनादिनानाकारे स्वप्रारब्धफलपाके   
लभ्येऽपि बहवः सैनिकादिजनास्तुल्यकालं जयलाभभोगादीनां तुल्यरूपाणां   
कर्मणां प्रयोजनानां भ्रान्त्या प्रतिभासेन तल्लोभाद्युद्धादिना यतन्ते इति   
प्रसिद्धमित्यर्थः ॥ १३ ॥  
  
प्रतिबन्धाभ्यनुज्ञानां कालो दातेति या श्रुतिः ।  
विप्र सङ्कल्पमात्रोऽसौ कालो ह्यात्मनि तिष्ठति ॥ १४ ॥  
  
यदि मानसकल्पनैव जगत्तर्हि हेमन्तादिः कालो व्रीह्याद्यङ्कुरोदयस्य   
प्रतिबन्धको यवादीनां चाभ्यनुज्ञातेति लोकप्रसिद्धेर्बाधः   
स्यान्मानसकल्पनायां बाह्यकालस्य व्यवस्थापकत्वायोगादित्याशङ्कां   
गाधेः परिहरन्नाह - प्रतिबन्धेति । श्रुतिर्लौकिकप्रवादश्रवणम् । सा न   
विरुध्यत इति शेषः । यतोऽसौ प्रतिबन्धाभ्यनुज्ञानहेतुरपि कालः   
सङ्कल्पमात्रः । दिग्विशेषावच्छिन्नां सूर्यक्रियां दृष्ट्वा मनसैव   
यथाशास्त्रं मासर्त्वादिभेदकल्पनादिति भावः । कस्तर्ह्यकल्पितः   
कालस्तमाह - काल इति । यस्त्वकल्पितोऽखण्डः कालः परमात्मा स   
स्वात्मन्येव तिष्ठति न कस्यचित्प्रतिबन्धमभ्यनुज्ञां वा ददातीत्यर्थः ॥ १४   
॥  
  
अमूर्तो भगवान्कालो ब्रह्मैव तमजं विदुः ।  
न जहाति न चादत्ते किञ्चित्कस्य कदेति च ॥ १५ ॥  
  
अमुमेवार्थं स्पष्टयति - अमूर्त इत्यादिना ॥ १५ ॥  
  
लौकिको यस्त्वयं कालो वर्षकल्पयुगात्मकः ।  
सङ्कल्प्यते पदार्थौघैः पदार्थौघश्च तेन तु ॥ १६ ॥  
  
आद्यस्य सङ्कल्पात्मतामुपपादयति - लौकिक इति । जन्यमात्रस्य   
कालोपाधित्वात्सूर्यक्रियाचन्द्रपिण्डादिपदार्थौघैः सङ्कल्प्यते । तेन च   
प्रतिबन्धानुज्ञाभ्यां सर्वपदार्थौघस्तत्क्रियाफलादिव्यवस्था च   
सङ्कल्प्यत इत्यर्थः । तुशब्दश्चार्थे ॥ १६ ॥  
  
समानप्रतिभासोत्थसम्भ्रमं भ्रान्तचेतसः ।  
तथा तं दृष्टवन्तस्ते भूतकीरजनोच्चयाः ॥ १७ ॥  
  
प्रासङ्गिकीं शङ्कां परिहृत्य प्रकृतमालम्ब्याह - समानेति ।   
भूतदेशजाःकीरदेशजाश्च जनोच्चया जनसमूहाः ॥ १७ ॥  
  
स्वव्यापारपरो भूत्वा धियात्मानं विचारय ।  
साधो गतमनोमोहमिहैवास्व व्रजाम्यहम् ॥ १८ ॥  
  
तर्हि मया किं कार्यं तत्राह - स्वव्यापारेति । स्ववर्णाश्रमोचिताचरणपर   
इत्यर्थः ॥ १८ ॥  
  
इत्युक्त्वा भगवान्विष्णुर्जगामान्तर्धिमीश्वरः ।  
अतिष्ठत्कन्दरे गाधिराधिपीवरया धिया ॥ १९ ॥  
  
आधिपीवरया चिन्तोपचितया ॥ १९ ॥  
  
ततः कतिपयेष्वद्रौ मासेष्वतिगतेषु सः ।  
पुनराराधयामास पुण्डरीककरं द्विजः ॥ २० ॥  
  
ददर्श चैकदा नाथमागतं प्रणनाम तम् ।  
पूजयामास मनसा चोक्तेनोवाच चेश्वरम् ॥ २१ ॥  
  
मनसा चकाराद्वचसा कर्मणा च पूजयामास उक्तेन   
प्रश्नानुज्ञावाक्येनोवाच पप्रच्छ च ॥ २१ ॥  
  
गाधिरुवाच ।  
  
भगवन्संस्मरंश्चैतामात्मनः श्वपचस्थितम् ।  
इमां संसारमायां च परिमुह्यामि चेतसा ॥ २२ ॥  
  
इमां जननमरणाद्यनर्थबहुलां संसारमायां च संस्मरन् ॥ २२ ॥  
  
तदुक्त्वास्व यथावस्तु महामोहनिवृत्तये ।  
एकस्मिन्नेव विमले मां नियोजय कर्मणि ॥ २३ ॥  
  
तत्तस्माद्धेतोर्महामोहस्य निवृत्तये उपायमुक्त्वा झटिति न गच्छ किन्तु   
यावत्संशयमोहोच्छेदमास्व तिष्ठेत्यर्थः ॥ २३ ॥  
  
श्रीभगवानुवाच ।  
  
ब्रह्मन् जगदिदं मायामहाशम्बरडम्बरम् ।  
सर्वा आश्चर्यकलनाः सम्भवन्तीह विस्मृतेः ॥ २४ ॥  
  
विस्मृतेः स्वात्मतत्त्वविस्मरणात् । आवरणनिमित्तादज्ञानादिति यावत् ॥ २४ ॥  
  
भूतकीरपुरे मोहाद्दृष्टवांस्तत्तथा भवान् ।  
इत्येतत्सम्भवत्येव दृश्यते हि जनैर्भ्रमः ॥ २५ ॥  
  
मायायां चासम्भावितसहस्रमपि सम्भवत्येवेत्याह - भूतेति ।   
तच्छ्वपचत्वादि तथा तत्तत्प्रकारेण   
दृष्टवानित्येतन्मोहादज्ञानात्सम्भवत्येव । तथाहि   
जनैर्निद्रादावसम्भावितगोचरोऽपि भ्रमो दृश्यत इत्यर्थः ॥ २५ ॥  
  
भूतास्त्वमिव कीराश्च दृष्टवन्तस्तथा भ्रमम् ।  
मुधैवेत्यपि सत्याभं समकालादिसम्भवात् ॥ २६ ॥  
  
मुधा मिथ्यैव । इति एवं मिथ्यास्वभावमपि सत्याभं दृष्टवन्त इत्यर्थः ।   
समेन सङ्कल्पेन समकालादेः सम्भवादित्यर्थः ॥ २६ ॥  
  
इदं तु शृणु वक्ष्यामि यथाभूतमनिन्दितम् ।  
यथैति तनुतां चिन्ता मार्गशीर्षलतेव ते ॥ २७ ॥  
  
यथाभूतं यथास्थितम् । अनिन्दितं तव   
श्वपचनिन्दासम्बन्धनिवारकमित्यर्थः । तनुतामपक्षयम् ॥ २७ ॥  
  
योऽसौ कटञ्जको नाम श्वपचो भूतमण्डले ।  
तेनैव सन्निवेशेन स तथैवाभवत्पुरा ॥ २८ ॥  
  
तेन त्वद्दृष्टसदृशेनैव सन्निवेशेन शरीरग्रामगृहदाराद्याकारेण   
तथैव युक्तोऽभवदित्यर्थः ॥ २८ ॥  
  
बभूव कीरनृपतिः प्रविवेशानलं ततः ॥ २९ ॥  
  
तथैवेति सर्वत्रानुषञ्जनीयम् ॥ २९ ॥  
  
भवतः केवलं चित्ते जलान्तर्वर्तिनस्तदा ।  
प्रतिभाता तथाभूता कटञ्जाचारसंस्थितिः ॥ ३० ॥  
  
यदि तथाभूतोऽन्योऽभूत्तर्हि मम कथं तदनुभवपथं प्राप्तं तत्राह ##-  
केवलं प्रतिभाता मत्सङ्कल्पवशादित्यर्थः ॥ ३० ॥  
  
द्रष्टानुभूतमप्यर्थं कदाचिद्विस्मरत्यलम् ।  
कदाचिदप्यदृष्टं तु चेतः पश्यति दृष्टवत् ॥ ३१ ॥  
  
कदाप्यदृष्टस्य देशान्तरस्थस्यातीतस्य च कथं पुरोवर्तमानतया   
दर्शनं तत्राह - द्रष्टेति । यथा अनुभूतमपि विस्मरति तथा अदृष्टमपि   
पश्यतीत्यर्थः ॥ ३१ ॥  
  
यथा स्वप्नमनोराज्यधातुसंस्थितिविभ्रमाः ।  
जाग्रत्यपि तथैवाङ्ग दृश्यन्ते मनसा स्वयम् ॥ ३२ ॥  
  
धातुसंस्थितिः सन्निपातः ॥ ३२ ॥  
  
भविष्यद्भूतकालस्थं यथा त्रैकाल्यदर्शिनः ।  
प्रतिभामेति गाधे यत्कटञ्जाचरितं तथा ॥ ३३ ॥  
  
यथा त्रैकाल्यदर्शिनो योगिनो दृष्ट्या भविष्यदपि वस्तु तदुत्तरकालिकेषु   
दृश्यमानेषु भूतकालस्थं भवति तथा हे गाधे अतीतमपि कटञ्जाचरितं   
वर्तमानप्रतिभामेतीत्यर्थः ॥ ३३ ॥  
  
अयं सोऽहमिदं तन्म इति मज्जति नात्मवान् ।  
अयं सोऽहमिदं तन्म इति मज्जत्यनात्मवान् ॥ ३४ ॥  
  
नन्वनात्मन्यनात्मीये च कटञ्जके तदीयगृहकलत्रादौ च मम स एवाहं   
तदीयमेव तन्मे मदीयमिति कथं मज्जनमिति चेदत्यल्पमिदमुच्यते ।   
अनात्मविदां सर्वेषामप्यनात्मनि देहे अनात्मीये च   
गृहकलत्रादावहम्ममेत्यभिमानदर्शनादात्मविद एव केवलं   
तन्मज्जनाभावादित्याशयेनाह - अयमिति ॥ ३४ ॥  
  
सर्वमेवाहमेवेति तत्त्वज्ञो नावसीदति ।  
न गृह्णाति पदार्थेषु विभागानर्थभावनम् ॥ ३५ ॥  
  
सर्वाहम्भावनयापि तत्त्वविदस्तत्र न मज्जनं परिच्छिन्नाहम्भावस्यैव   
मज्जनहेतुत्वादित्याह - सर्वमेवेति ॥ ३५ ॥  
  
तेनासौ भ्रमयोगेषु सुखदुःखविलासिषु ।  
न निमज्जति मग्नोऽपि तुम्बीपात्रमिवाम्भसि ॥ ३६ ॥  
  
सर्वाहम्भावेऽप्यहङ्कारसत्त्वान्मग्नप्रायोऽपि ॥ ३६ ॥  
  
त्वं तावद्वासनाजालग्रस्तचित्तो विचेतनः ।  
किञ्चिच्छेषमहाव्याधिरिव न स्वस्थमागतः ॥ ३७ ॥  
  
अहं तर्हि कीदृश इति चेदान्तरालिक इत्याह - त्वमिति । स्वस्थं   
स्वरूपावस्थितमात्मानमागतः प्राप्तः ॥ ३७ ॥  
  
ज्ञानस्यापरिपूर्णत्वान्न शक्नोषि मनोभ्रमम् ।  
विनिवारयितुं मेघसम्यग्यत्नवानिव ॥ ३८ ॥  
  
मेघपदेन तत्कार्यं वृष्टिर्लक्ष्यते ।   
गृहरचनपरगृहप्रवेशादिसम्यग्यत्नशून्यः पुरुष इव ॥ ३८ ॥  
  
यदेव ते मनोमात्रे सहसा प्रतिभासते ।  
तरुरुच्चजनेनेव तेनैवाक्रम्यसे क्षणात् ॥ ३९ ॥  
  
आक्रम्यसे तदभिमानेन परिभूयसे ॥ ३९ ॥  
  
चित्तं नाभिः किलास्येह मायाचक्रस्य सर्वतः ।  
स्थीयते चेत्तदाक्रम्य तन्न किञ्चित्प्रबाधते ॥ ४० ॥  
  
नाभिर्मध्यम् । सर्वतो भ्रमत इति शेषः । तच्चित्तमाक्रम्य आत्मनि   
प्रविलापनेन तिरस्कृत्य । तन्मायाचक्रं किञ्चिदपि न प्राबधते ॥ ४० ॥  
  
त्वमुत्तिष्ठ गिरेः कुञ्जे दशवर्षाण्यखिन्नधीः ।  
तपः कुरु ततो ज्ञानमनन्तं समवाप्स्यसि ॥ ४१ ॥  
  
तपश्चित्तनिरोधाभ्यासम् ॥ ४१ ॥  
  
इत्युक्त्वा पुण्डरीकाक्षस्तत्रैवान्तरधीयत ।  
वाताभ्रवद्दीपकवद्यमुनोत्पीडवत्क्षणात् ॥ ४२ ॥  
  
वातलीनाभ्रवन्निर्वाणदीपकवद्यमुनातरङ्गवच्चेति मालोपमा ॥ ४२ ॥  
  
गाधिर्विवेकवशजं वैराग्यपदमागतः ।  
शरत्समयपर्यन्ते वैरस्यमिव पादपः ॥ ४३ ॥  
  
वैरस्यमस्निग्धताम् ॥ ४३ ॥  
  
विचित्रं चेष्टितं धातुरसमञ्जसमागतम् ।  
भ्रमद्भ्रमभरोन्मुक्तमतिर्मन्दमगर्हयत् ॥ ४४ ॥  
  
भ्रमता भ्रमभरेणोन्मुक्ता मतिर्यस्य तथाविधः सन् धातुः   
प्राक्तनकर्मलक्षणस्य   
दैवस्यासमञ्जसमयुक्तश्वपचभावादिप्रदर्शनरूपं विचित्रं   
चेष्टितमगर्हयत् ॥ ४४ ॥  
  
जगाम करुणार्द्रात्मा नियमायोत्तमश्रिये ।  
विश्रान्त्यै ऋष्यमूकं तु पयोधर इवाचलम् ॥ ४५ ॥  
  
नियमाय चित्तनियमनाभ्यासाय । ऋषमूकं मतङ्गाश्रमस्थमचलम् ॥ ४५   
॥  
  
निरस्ताशेषसङ्कल्पस्तपस्तत्र चकार ह ।  
दशवर्षाणि तेनासावात्मज्ञानमवाप ह ॥ ४६ ॥  
  
तपः मनसश्चेन्द्रियाणां च ऐकाग्र्यं परमं तपः इति प्रसिद्धम् ॥ ४६ ॥  
  
अरमत तदनु स्वां प्राप्य सत्तां महात्मा  
ह्यपगतभयशोको भोगभूवावनीषु ।  
सततमुदितजीवन्मुक्तरूपः प्रशान्तः  
सकल इव शशाङ्को भूर्णितापूर्णचेताः ॥ ४७ ॥  
  
तदनु आत्मज्ञानप्राप्त्यनन्तरं महात्मा गाधिः स्वां पारमार्थिकीं   
सत्तां प्राप्य अपगतभयशोकः सन् सततमुदितं जीवत एव मुक्तरूपं यस्य   
तथाविधः अत एवापरिच्छिन्नस्वानन्दमदेन घूर्णितमापूर्ण च चेतो यस्य   
तथाविधः सन् सकलः कलापूर्णः शशाङ्क इवापरिच्छिन्ने ब्रह्माकाशे   
अरमत विजहार । विश्रान्तिं प्रापेत्यर्थः ॥ ४७ ॥  
  
इत्यार्षे श्रीवासिष्ठमहारामायणे वाल्मीकीये दे०   
मोक्षोपायेषूपशमप्रकरणे गाधिवृत्तान्ते   
गाधेर्ज्ञानप्राप्तिर्नामैकोनपञ्चाशः सर्गः ॥ ४९ ॥  
  
इति श्रीवासिष्ठमहारामायाणतात्पर्यप्रकाशे उपशमप्रकरणे   
गाधेर्ज्ञानप्राप्तिर्नामैकोनपञ्चाशः सर्गः ॥ ४९ ॥  
  
गाध्युपाख्यानं सम्पूर्णम् ।  
  