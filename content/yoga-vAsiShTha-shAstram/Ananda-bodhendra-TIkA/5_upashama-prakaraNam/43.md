+++
title = "४३"

+++
त्रिचत्वारिंशः सर्गः ४३   
  
श्रीराम उवाच ।  
  
भगवन्सर्वधर्मज्ञ शुद्धैस्त्वद्वचनांशुभिः ।  
निर्वृताः स्म शशाङ्कस्य करैरोषधयो यथा ॥ १ ॥  
  
ईशप्रसादलभ्येऽपि नेश्वरे दीयतां भरः ।  
पौरुषेणेन्द्रियाक्रान्त्या साध्यं ज्ञानमितीर्यते ॥ १ ॥  
  
निर्वृता आह्लादिताः स्म ॥ १ ॥  
  
कर्णाभिवाञ्छयमानानि पवित्राणि मृदूनि च ।  
सुखयन्ति गृहीतानि पुष्पाणीव वचांसि ते ॥ २ ॥  
  
कर्णाभ्यां श्रवणायावतंसनाय चाभिवाञ्छ्यमानानि । पुष्पपक्षे   
गुरुदेवतादिप्रसादरूपतया पापापहारित्वात्पवित्राणि पुष्पाण्युत्पलादीनीव ॥ २ ॥  
  
पौरुषेण प्रयत्नेन सर्वमासाद्यते यदि ।  
प्रह्रादस्तत्कथं बुद्धो न माधववरं विना ॥ ३ ॥  
  
तत्तर्हि प्रह्रादो माधवस्य वरं विनापि स्वपौरुषेणैव कथं न   
प्रबुद्धवान् । अतः स्वपौरुषादेव सर्वत्र ज्ञानलाभ इति   
प्रागुक्तनियमभङ्ग इत्यर्थः ॥ ३ ॥  
  
श्रीवसिष्ठ उवाच ।  
  
यद्यद्राघव सम्प्राप्तं प्रह्रादेन महात्मना ।  
तत्तदासादितं तेन पौरुषादेव नान्यतः ॥ ४ ॥  
  
स्वपौरुषसाध्यायां पुरुषार्थसिद्धौ माधववरोऽपि द्वारविशेष एव न   
स्वतन्त्र इति नोक्तनियमभङ्ग इत्याशयेन सङ्क्षिप्योत्तरमाह - यद्यदिति ॥ ४   
॥  
  
आत्मा नारायणश्चैव न भिन्नस्तिलतैलवत् ।  
तथैव शौक्ल्यपटवत्कुसुमामोदवत्तथा ॥ ५ ॥  
  
अथवा विष्णोः प्रह्रादात्मभेदाभावात्तत्प्रयत्नप्राप्तो वरः   
प्रह्रादप्रयत्नादेवेति वात्र परिहारः सुलभ इत्याशयेनाह - आत्मेत्यादिना ।   
यथा तिलान्तर्गतं ततो निःसारितं च तैलं न भिन्नं तद्वत् । नन्वेवं सति   
विकारिता स्यादिति दृष्टान्तान्तरमाह - शौक्ल्यपटवदिति । यथा   
कुसुमानां सार आमोदस्तद्वज्जीवानां परमार्थसारो विष्णुरिति वा अभेदो   
ज्ञेय इत्याह - कुसुमेति ॥ ५ ॥  
  
यो हि विष्णुः स एवात्मा यो ह्यात्मासौ जनार्दनः ।  
विष्ण्वात्मशब्दौ पर्यायौ यथा विटपिपादपौ ॥ ६ ॥  
  
अथवा कार्यकारणोपाधित्यागे परिशिष्टचिन्मात्रस्यात्यन्ताभेद एवेति   
लक्ष्यपरयोर्विष्ण्वात्मशब्दयोः पर्यायतैवेत्याह - य इति ।   
विटपवत्त्वपादकरणकपानकर्तृत्वोपाधिभेदेऽप्यखण्डवृक्षस्वरूपे   
यथा विटपिपादपशब्दयोः पर्यायता तद्वदित्यर्थः ॥ ६ ॥  
  
प्रह्रादनामा प्रथममात्मैव स्वयमात्मना ।  
स्वयैव परया शक्त्या विष्णुभक्तौ नियोजितः ॥ ७ ॥  
  
प्रह्रादो ह्यात्मनैवैनं वरमर्जितवान्स्वयम् ।  
स्वयं विचारगं कृत्वा स्वयं विदितवान्मनः ॥ ८ ॥  
  
आत्मना स्वात्मभूतेनैव विष्णुना स्वमनः स्वयमेव विचारगं कृत्वा   
स्वात्मानं स्वयमेव विदितवानित्यर्थः ॥ ८ ॥  
  
कदाचिदात्मनैवात्मा स्वयं शक्त्या प्रबुध्यते ।  
कदाचिद्विष्णुदेहेन भक्तिलभ्येन बोध्यते ॥ ९ ॥  
  
शक्त्या स्वप्रयत्नकृतविचारबलेन । भक्तिलक्षणप्रयत्नलभ्येन   
विष्णुदेहद्वारेणेत्यर्थः ॥ ९ ॥  
  
चिरमाराधितोऽप्येष परमप्रीतिमानपि ।  
नाविचारवतो ज्ञानं दातुं शक्नोति माधवः ॥ १० ॥  
  
अन्वयेन दर्शितमर्थं व्यतिरेकस्यापि प्रदर्शनेन द्रढयति - चिरमिति ॥ १०   
॥  
  
मुख्यः पुरुषयत्नोत्थो विचारः स्वात्मदर्शने ।  
गौणो वरादिको हेतुर्मुख्यहेतुपरो भव ॥ ११ ॥  
  
आत्मावबोधपर्यन्तो विचारोऽस्त्विति वरं ददतो हरेः पुरुषप्रयत्नोत्थो विचार एव   
मुख्योअभिमतो न वरः । अन्यथा ज्ञानमस्त्वित्येव   
वरदानप्रसङ्गादित्याशयेनाह - मुख्य इति ॥ ११ ॥  
  
पूर्वमेव बलात्तस्मादाक्रम्येन्द्रियपञ्चकम् ।  
अभ्यसन्सर्वयत्नेन चित्तं कुरु विचारवत् ॥ १२ ॥  
  
यद्विषयप्रयत्नाद्विचारोदयस्तं दर्शयति - पूर्वमिति । पञ्चकग्रहणं   
दशकोपलक्षणम् ॥ १२ ॥  
  
यद्यदासाद्यते किञ्चित्केनचित्क्वचिदेव हि ।  
स्वशक्तिसम्प्रवृत्त्या तल्लभ्यते नान्यतः क्वचित् ॥ १३ ॥  
  
स्वस्य शक्तिर्यत्नस्तत्प्रयुक्तया सम्प्रवृत्त्या शुभाचरणेन ॥ १३ ॥  
  
पौरुषं यत्नमाश्रित्य प्रोल्लङ्घ्येन्द्रियपर्वतम् ।  
संसारजलधिं तीर्त्वा पारं गच्छ परं पदम् ॥ १४ ॥  
  
विना पुरुषयत्नेन दृश्यते चेज्जनार्दनः ।  
मृगपक्षिगणं कस्मात्तदासौ नोद्धरत्यजः ॥ १५ ॥  
  
दृश्यते तत्त्वतः साक्षात्क्रियते । नोद्धरतिं नात्मतत्त्वं दर्शयति ।   
आत्मदर्शनमेवोद्धार इत्याशयः ॥ १५ ॥  
  
गुरुश्चेदुद्धरत्यज्ञमात्मीयात्पौरुषादृते ।  
उष्ट्रं दान्तं बलिवर्दं तत्कस्मान्नोद्धरत्यसौ ॥ १६ ॥  
  
विनैव शिष्यप्रयत्नं शक्तिपातादिना गुरुस्तमुद्धरतीति योगशास्त्रादौ   
सिद्धमिति तत्रानैकान्त्यमाशङ्क्याह - गुरुश्चेदिति । गुरुभक्त्यादियत्न एव   
तत्रापि ज्ञानजनने गुर्वनुग्रहं द्वारीकरोतीति भावः ॥ १६ ॥  
  
न हरेर्न गुरोर्नार्थात्किञ्चिदासाद्यते महत् ।  
आक्रान्तमनसः स्वस्माद्यदासादितमात्मनः ॥ १७ ॥  
  
अर्थाद्धनात् । अमृतत्वस्य तु नाशास्ति वित्तेन इति श्रुतेरिति भावः ।   
आक्रान्तमनसो ज्ञानदार्ढ्येन बाधितमनसो यदात्मनः   
स्वस्मान्महत्परमपुरुषार्थरूपमासादितं तत् ॥ १७ ॥  
  
अभ्यासवैराग्ययुतादाक्रान्तेन्द्रियपन्नगात् ।  
नात्मनः प्राप्यते यत्तत्प्राप्यते न जगत्त्रयात् ॥ १८ ॥  
  
यत्परमपुरुषार्थरूपम् ॥ १८ ॥  
  
आराधयात्मनात्मानमात्मनात्मानमर्चय ।  
आत्मनात्मानमालोक्य सन्तिष्ठस्वात्मनात्मनि ॥ १९ ॥  
  
आराधय उत्कृष्टबुद्ध्या श्रवणादिना साधय सिद्धं च   
निरन्तरानुसन्धानेनार्चय । आलोक्य तत्त्वतः साक्षात्कृत्य सन्तिष्ठस्व तत्रैव   
सम्यगवतिष्ठस्व । तद्भावान्न च्यवस्वेत्यर्थः ॥ १९ ॥  
  
शास्त्रयत्नविचारेभ्यो मूर्खाणां प्रपलायिनाम् ।  
कल्पिता वैष्णवी भक्तिः प्रवृत्त्यर्थं शुभस्थितौ ॥ २० ॥  
  
यदि स्वप्रयत्नजविचारादेव ज्ञानोदयस्तर्हि किमर्थं शास्त्रेषु   
विष्ण्वादिभक्तिविधानं तत्राह - शास्त्रेति ।   
विषयासक्तिप्राबल्यादध्यात्मशास्त्रेभ्य इन्द्रियजयादियत्नेभ्यो विचारेभ्यश्च   
प्रपलायिनां दूरी भूतानां मूर्खाणां कथञ्चिच्छुभस्थितौ सन्मार्गे   
प्रवृत्त्यर्थमित्यर्थः ॥ २० ॥  
  
अभ्यासयत्नौ प्रथमं मुख्यो विधिरुदाहृतः ।  
तदभावे तु गौणः स्यात्पूज्यपूजामयक्रमः ॥ २१ ॥  
  
उक्तमेवार्थमुपपत्तिभिर्द्रढयति - अभ्यासेत्यादिना ॥ २१ ॥  
  
अस्ति चेदिन्द्रियाक्रान्तिः किं प्राप्यं पूजनैः फलम् ।  
नास्ति चेदिन्द्रियाक्रान्तिः किं प्राप्यं पूजनैः फलम् ॥ २२ ॥  
  
विचारोपशमाभ्यां हि न विनासाद्यते हरिः ।  
विचारोपशमाभ्यां च मुक्तस्याब्जकरेण किम् ॥ २३ ॥  
  
आसाद्यते स्वात्मभावेन तत्त्वतो लभ्यते । हरिः पूर्णानन्दात्मा ।   
विचारोपशमाभ्यामेव मुक्तस्य परमपुरुषार्थं प्राप्तस्याब्जकरेण   
हरिदेहेन किमधिकं प्राप्यमस्तीत्यर्थः । अथवा विचारोपशमाभ्यां   
मुक्तस्य रहितस्य विषयासक्तस्य अब्जकरेणेश्वरेणापि किं हितं कर्तुं   
शक्यमित्यर्थः ॥ २३ ॥  
  
विचारोपशमोपेतं चित्तमाराधयात्मनः ।  
तस्मिन्सिद्धे भवान्सिद्धो नो चेत्त्वं वनगर्दभः ॥ २४ ॥  
  
आराधय प्रसादय । सिद्धे प्रसन्ने सति भवानपि सिद्धः   
परमपुरुषार्थलक्षणां सिद्धिं प्राप्तः ॥ २४ ॥  
  
क्रियते माधवादीनां प्रणयप्रार्थना स्वयम् ।  
तथैव क्रियते कस्मान्न स्वकस्यैव चेतसः ॥ २५ ॥  
  
क्रियते यथेति शेषः ॥ २५ ॥  
  
सर्वस्यैव जनस्यास्य्स् विष्णुरभ्यन्तरे स्थितः ।  
तं परित्यज्य ये यान्ति बहिर्विष्णुं नराधमाः ॥ २६ ॥  
  
मनोभक्तिरेव मुख्या विष्णुभक्तिर्नतु बाह्येत्याह - सर्वस्येत्यादिना ॥ २६ ॥  
  
हृद्गुहावासिचित्तत्त्वं मुख्यं सानातनं वपुः ।  
शङ्खचक्रगदाहस्तो गौण आकार आत्मनः ॥ २७ ॥  
  
चिल्लक्षणं तत्त्वमबाधितं वस्तु सनातनमेव सानातनं शाश्वतं वपुः   
स्वरूपे । गौणो मायागुणकल्पित आगन्तुक इति यावत् ॥ २७ ॥  
  
यो हि मुख्यं परित्यज्य गौणं समनुधावति ।  
त्यक्त्वा रसायनं सिद्धं साध्यं संसाधयत्यसौ ॥ २८ ॥  
  
रसायनममृतम् । साध्यमोदनादि संसाधयति कृष्यादिनोत्पादयति ॥ २८ ॥  
  
यस्तु भोः स्थितिमेवास्यामात्मज्ञानचमत्कृतौ ।  
नासादयति सम्मत्तमनाः स रघुनन्दन ॥ २९ ॥  
  
कस्तर्हि बाह्यविष्णुभक्तावधिकारी तमाह - यस्त्विति द्वाभ्याम् । य   
आत्मतत्त्वचमत्कृतौ स्थितिं नासादयत्येव स श"खचक्रगदापाणिं   
परमेश्वरमर्चयेदित्यन्वयः ॥ २९ ॥  
  
अप्राप्तात्मविवेकोऽन्तरज्ञचित्तवशीकृतः ।  
शङ्खचक्रगदापाणिमर्चयेत्परमेश्वरम् ॥ ३० ॥  
  
काले निर्मलतामेति चित्तं वैराग्यकारिणा ॥ ३१ ॥  
  
वैराग्यकारिणा तपसा ॥ ३१ ॥  
  
नित्याभ्यासविवेकाभ्यां चित्तमाशु प्रसीदति ।  
आम्र एव दशामेति साहकारीं शनैः शनैः ॥ ३२ ॥  
  
आशुग्रहणं प्रसादावश्यम्भावद्योतनार्थम् । सहकारः   
पुष्पफलाद्यतिसौरभस्तद्भावलक्षणां दशाम् ॥ ३२ ॥  
  
एतदप्यात्मनैवात्मा फलमाप्नोति भाषितम् ।  
हरिपूजाक्रमाख्येन निमित्तेनारिसूदन ॥ ३३ ॥  
  
शास्त्रे हरिपूजाक्रमाख्येन निमित्तेन यत्फलं भाषितमेतदप्यात्मना स्वेनैव   
सङ्कल्पितं प्राप्नोतीत्यर्थः ॥ ३३ ॥  
  
वरमाप्नोति यो वापि विष्णोरमिततेजसः ।  
तेन स्वस्यैव तत्प्राप्तं फलमभ्यासशाखिनः ॥ ३४ ॥  
  
योऽपि विष्णोः सकाशाद्वरं प्राप्नोति तेनापि स्वस्य स्वीयस्यैवाभ्यासशाखिनः   
फलं प्राप्तं नाकस्मिकमित्यर्थः ॥ ३४ ॥  
  
सर्वेषामुत्तमस्थानां सर्वासां चिरसम्पदाम् ।  
स्वमनोनिग्रहो भूमिर्भूमिः सस्यश्रियामिव [स्वस्य इति पाठः] ॥   
३५ ॥  
  
उत्तमस्थानां प्रशस्तपुरुषार्थाभिनिवेशानां चिरसम्पदां   
चिरभोग्यमन्वादिसम्पदां च स्वमनोनिग्रह एव   
भूमिरुद्भवस्थानमित्यर्थः ॥ ३५ ॥  
  
अप्युर्वीस्वननोत्कस्य कर्षतोऽपि शिलोच्चयम् ।  
स्वमनोनिग्रहादन्यो नोपायोऽस्तीह कश्चन ॥ ३६ ॥  
  
उर्वीखननोत्कस्य सगरसुतादेः शिलोच्चयं मन्थाचलं कर्षतो देवासुरादेरपि ।   
निधिरत्नादिलाभायोर्वीखननाद्युत्कस्य वा । मनस ऐकाग्र्यं विना   
महाकार्यासिद्धेरित्याशयः ॥ ३६ ॥  
  
तावज्जन्मसहस्राणि भ्रमन्ति भुवि मानवाः ।  
यावन्नोपशमं याति मनोमत्तमहार्णवः ॥ ३७ ॥  
  
ब्रह्मविष्ण्विन्द्ररुद्राद्याश्चिरसम्पूजिता अपि ।  
उपप्लवान्मनोव्याधेर्न त्रायन्तेऽपि वत्सलाः ॥ ३८ ॥  
  
वत्सला दयावन्तोऽपि ब्रह्माद्या मनोव्याधेरुपप्लवान्न त्रायन्ते ॥ ३८ ॥  
  
आकारभासुरं त्यक्त्वा बाह्यमान्तरमप्यजम् ।  
कुरु जन्मक्षयायाशु संविन्मात्रैकचिन्तनम् ॥ ३९ ॥  
  
बाह्यं बहिरिन्द्रियगम्यमान्तरमन्तःकरणगम्यं चाकारभासुरं   
विषयरूपं त्यक्त्वा अजं जन्मादिविक्रियशून्यम् ।   
संविन्मात्रस्यैकमखण्डाकारं चिन्तनं कुर्वित्यर्थः ॥ ३९ ॥  
  
संवेद्यनिर्मुक्तनिरामयैक-  
संविन्मयास्वादमनन्तरूपम् ।  
सन्मात्रमास्वादय सर्वसारं  
पारं परं प्राप्स्यसि जन्मनद्याः ॥ ४० ॥  
  
उक्तमेव व्यक्तोक्त्योपसंहरति - संवेद्येति । हे राम त्वं   
संवेद्यैर्बाह्यान्तरविषयैर्निर्मुक्तं यन्निरामयैकसंविन्मय   
स्वयमेवास्वदते निरतिशयानन्दात्मना स्फुरति तथाविधं सन्मात्रं   
निरन्तरं तदाकारवृत्त्या आस्वादय । एवमास्वादयन् जन्मनद्याः परं   
पारं प्राप्स्यसीत्यर्थः ॥ ४० ॥  
  
इत्यार्षे श्रीवासिष्ठमहारामायणे वा० दे० मोक्षोपायेषूपशमप्रकरणे   
प्रह्रादविश्रान्तिर्नाम त्रिचत्वारिंशः सर्गः ॥ ४३ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
प्रह्रादविश्रान्तिर्नाम त्रिचत्वारिंशः सर्गः ॥ ४३ ॥  
  
  