+++
title = "०२"

+++
द्वितीयः सर्गः २  
  
श्रीवाल्मीकिरुवाच ।  
  
ते समेत्य गृहं गत्वा राजपुत्राः शशित्विषः ।  
चक्रुः सर्वमशेषेण स्वसद्मसु दिनक्रमम् ॥ १ ॥  
  
इहाह्निकक्रिया रात्रौ रामस्य श्रुतचिन्तनम् ।  
बुद्धेः श्रुतार्थे स्थैर्यार्थ प्रार्थना चोपवर्ण्यते ॥ १ ॥  
  
दिनक्रममाह्निकम् ॥ १ ॥  
  
वसिष्ठो राघवश्चैव राजानो मुनयो द्विजाः ।  
इति चक्रुः स्वकार्याणि तथा स्वगृहवीथिषु ॥ २ ॥  
  
इति वक्ष्यमाणप्रकारेण चक्रुः । स्वगृहेषु वीथिषु तथा बहिश्च   
यान्युचितानीत्यर्थः ॥ २ ॥  
  
सस्नुः कमलकह्लारकुमुदोत्पलहारिषु ।  
जलाशयेषु चक्राह्वहंससारसराजिषु ॥ ३ ॥  
  
गोभूतिलहिरण्यानि शयनान्यासनानि च ।  
ददुर्दानानि विप्रेभ्यो भाजनान्यंशुकानि च ॥ ४ ॥  
  
हेमरत्नविचित्रेषु स्वेषु चामरसद्मसु ।  
आनर्चुरच्युतेशानहुताशार्कादिकान्सुरान् ॥ ५ ॥  
  
अमरसद्मसु देवालयेषु । स्वेषु स्वगृहेषु च ॥ ५ ॥  
  
पुत्रपौत्रसुहृद्भृत्यबन्धुमित्रगणैः सह ।  
तत आस्वादयामासुर्भोजनान्युचितानि वै ॥ ६ ॥  
  
एतस्मिन्समये चास्मिन्नगरे दिवसोऽभवत् ।  
तनुरष्टाङ्गशेषत्वाद्दृष्टो न च मनोहरः ॥ ७ ॥  
  
दिवसस्तनुः सूक्ष्मोऽभवत् । अष्टाङ्गशेषत्वादष्टमभागशेषत्वात् ॥ ७ ॥  
  
सायन्तनदिनान्तं ते तत्कालोचितचेष्टया ।  
अनयन्नंशुभिः सार्धं यावदस्तं ययौ रविः ॥ ८ ॥  
  
तत्कालोचितचेष्टया पुराणधर्मशास्त्रावलोकनादिरूपया ॥ ८ ॥  
  
सन्ध्यां ववन्दिरे सुष्ठु जेपुश्चैवाघमर्षणम् ।  
पेठुः स्तोत्राणि पुण्यानि जगुर्गाथा मनोहराः ॥ ९ ॥  
  
ततश्चाभ्युदिता श्यामा कामिनीशोकहारिणी ।  
क्षीरोदादिव माहेन्द्री चन्द्रावश्यायदायिनी ॥ १० ॥  
  
तत इत्युपात्तस्य तदुत्तरकालस्य क्षीरोदः कामिन्या ऐन्द्री दिक्   
कान्तसङ्गमप्रयुक्तशोकहरणानन्दस्य   
चन्द्रसङ्गमप्रयुक्तस्तापोपशमनोऽवश्याय इति क्रमेणोपमानानि ॥ १० ॥  
  
शनैरास्तीर्णपुष्पेषु कीर्णकर्पूरमुष्टिषु ।  
दीर्घेन्दुबिम्बरम्येषु तस्थुस्तल्पेषु राघवाः ॥ ११ ॥  
  
दीर्घीभूतमिन्दुबिम्बमिव रम्येषु ॥ ११ ॥  
  
अथ रामादृतेऽन्येषां तत्र तद्व्यवहारिणी ।  
व्यतीयाय शनैः श्यामा मुहूर्त इव शोभना ॥ १२ ॥  
  
तद्व्यवहारिणी तत्कालोचितविषयभोगनिद्रादिव्यवहारवती ॥ १२ ॥  
  
तस्थौ रामस्तु तामेव वासिष्ठीं वचनावलीम् ।  
चिन्तयन्मधुरोदारां करिणीं कलभो यथा ॥ १३ ॥  
  
कलभः करिशावः करिणीं मातरं यथा ॥ १३ ॥  
  
किमिदं नाम संसारभ्रमणं किमिमे जनाः ।  
भूतानि च विचित्राणि किमायान्ति प्रयान्ति किं ॥ १४ ॥  
  
चिन्ताप्रकारमेव प्रपञ्चयति - किमित्यादिना ॥ १४ ॥  
  
मनसः कीदृशं रूपं कथं चैतत्प्रशाम्यति ।  
मायेयं सा किमुत्था स्यात्कथं चैव निवर्तते ॥ १५ ॥  
  
निवृत्तयानया कः स्याद्गुणो दोषोऽथ वा भवेत् ।  
कथमात्मनि चैवायं तते सङ्कोच आगतः ॥ १६ ॥  
  
सर्वभोग्यभोक्तृभोगनिवृत्तेर्दोषः पुरुषार्थविघातो भवेत् । तते   
आकाशादपि विस्तीर्णे ॥ १६ ॥  
  
किमुक्तं स्याद्भगवता मुनिना मनसः क्षये ।  
किं चिन्द्रियजये प्रोक्तं किमुक्तमथवात्मनि ॥ १७ ॥  
  
किं साधनं फलं चोक्तं स्यात् । आत्मनि विज्ञाते इति शेषः ॥ १७ ॥  
  
जीवश्चित्तं मनो मायेत्येवमादिभिराततैः ।  
रूपैरात्मैव संसारं तनोतीममसन्मयम् ॥ १८ ॥  
  
एभिरेवं मनोमात्रतन्तुवद्धैः क्षयं गतैः ।  
दुःखोपशान्तिरेतानि सुचिकित्स्यानि नः कथम् ॥ १९ ॥  
  
दुःखोपशान्तिः सिद्ध्यतीति शेषः । एतानि मनो मायादिरूपाणि ॥ १९ ॥  
  
भोगाभ्रमालावलयां धीबलाकामिमां कथम् ।  
पृथक्करोमि पयसो धारां हम्स इवाम्भसः ॥ २० ॥  
  
भुज्यन्त इति भोगा विषयास्त एव संस्कारात्मना घनीभूय   
चित्ताकाशावरकत्वाद्दुःखसहस्रधारावर्षित्वाच्चाभ्राणि तान्यनुसृत्य   
मालेव वलयति वेष्टयतीति मालावलयां धीवृत्तिलक्षणां बलाकां बकीं   
कथं पृथक्करोमि । वेवेकेन परावर्तयामीति यावत् । पयसो दुग्धस्य धारां   
भागमिति यावत् ॥ २० ॥  
  
भोगास्त्यक्तुं न शक्यन्ते तत्त्यागेन विना वयम् ।  
प्रभवामो न विपदामहो सङ्कटमागतम् ॥ २१ ॥  
  
ननु किं विमर्शेन त्यज्यन्तां भोगास्तत्राह - भोगा इति । विपदां प्रतीकारे   
इति शेषः । सर्वात्मना भोगत्यागे जीवनासिद्धेस्तदर्थमल्पस्यापि   
भोगस्योपादाने वासनावृद्धेः सङ्कटमागतमित्यर्थः ॥ २१ ॥  
  
मनोमात्रमिदं प्राप्यं तच्चैवेदं प्रयोजनम् ।  
सम्पन्नं नो गिरिगुरु मौर्ख्याद्यक्षः शिशोरिव ॥ २२ ॥  
  
सङ्कटान्तरमप्याह - मनोमात्रमिति । इदं   
प्राप्यमवश्यप्राप्तव्यमात्मतत्त्वं मन एव मीयते प्रमीयतेऽनयेति मात्रा   
प्रमाणं यस्य तथाविधम् । तच्च मनो नोऽस्माकमिदं बाह्यमेव   
विषयजातमेव प्रयुज्यते येन तत्प्रयोजनं निष्पत्तिहेतुभूतं पुरुषार्थभूतं   
च यस्य तथाविधं सन्मौर्ख्याद्गिरितोऽपि गुरु दुरुद्धरं सम्पन्नम् । यथा   
शिशोर्मौर्ख्यात्कल्पितो यक्षः । तथाच विषयाधीनसिद्धिकं मनस्तेभ्यो   
निवर्तयितुमेवाशक्यं निःस्वरूपतापत्तेस्तदनिवृत्तौ तु न तत्त्वसाक्षात्कारे   
प्रमाणं तत्कर्तु शक्यमिति सङ्कटान्तरमित्यर्थः ॥ २२ ॥  
  
परमां शान्तिमागत्य गतसंसारसम्भ्रमा ।  
बालेव लब्धदयिता कञ्चित्प्राप्स्यति नो मतिः ॥ २३ ॥  
  
यदि तु निर्वासनं सर्वविषयोपशमेऽपि ब्रह्माकारतामात्रावलम्बनेन   
मनोऽवस्थापयितुं शक्येत तदा स्यादभिलषितसिद्धिरिति चिन्तयन्नाह -   
परमामिति । लब्धो दयितः कान्तो यया तथाविधा बाला तरुणीव   
लब्धब्रह्माकारा सती कञ्चिदन्यं नो प्राप्स्यति । न स्मरिष्यतीत्यर्थः ॥ २३ ॥  
  
कदोपशान्तसंरम्भं विगताशेषकौतुकम् ।  
अपापामात्मविश्रान्तं [अपापपदविश्रान्तं इति पाठः] मम   
स्यात्पावनं मनः ॥ २४ ॥  
  
तां दशां प्राप्तुमुत्कण्ठते - कदेत्यादिना । संरम्भः क्रोधः ।   
कौतुकं कामः । पापग्रहणं पुण्यतदुभयकार्याणामप्युपलक्षणम् ॥ २४   
॥  
  
कलाकलापसम्पूर्णाच्छशाङ्कादपि शीतले ।  
पदे सुरूढं विश्रम्य भ्रमिष्यामि कदा जगत् ॥ २५ ॥  
  
सप्तमभूमिकापर्यन्तं सुरूढं यथा स्यात्तथा विश्रम्य ।   
जीवन्मुक्तिसुखं प्राप्येति यावत् ॥ २५ ॥  
  
कलनापेलवं रूपमुत्सृज्यालीनमात्मनि ।  
कदैष्यति मनः शान्तिमम्भसीव तरङ्गकः ॥ २६ ॥  
  
आत्मनि आलीनं तिरोहितं सत् ॥ २६ ॥  
  
तृष्णातरङ्गाकुलितमाशामकरमालिनम् ।  
कदा संसारजलधिं तीर्त्वा स्यामहमज्वरः ॥ २७ ॥  
  
कदोपशमशुद्धासु पदवीषु विचक्षणाः ।  
मुमुक्षूणां निवत्स्यामो निःशोकं समदर्शनाः ॥ २८ ॥  
  
मुमुक्षूणां प्राप्यासु पदवीषु पदेषु ॥ २८ ॥  
  
सन्तापितसमस्ताङ्गः सर्वधातुभयङ्करः ।  
संसृतिज्वर आदीर्घः कदा नाशमुपैष्यति ॥ २९ ॥  
  
अङ्गानि स्त्रीपुत्रपश्वादीनि हस्तपादादीनि च धातवः   
स्वर्णरूप्यादयस्त्वगसृङ्मांसादयश्च तेभ्यः क्षीयमाणेभ्यो   
भयङ्करः ॥ २९ ॥  
  
निर्वातदीपलेखेव कदा चित्तं गतव्यथम् ।  
शममेष्यति हे बुद्धे सुप्रकाशघनान्तरम् ॥ ३० ॥  
  
कदेन्द्रियाणि दुःखेभ्यः सन्तरिष्यन्ति हेलया ।  
दुरीहादग्धदेहानि गरुत्मन्त इवार्णवान् ॥ ३१ ॥  
  
विषयाभिमुखाकर्षणदुरीहाभिर्दुश्चेष्टाभिर्दग्धो देहो   
यैस्तथाविधानीन्द्रियाणि विषयहेलया कदा दुःखानि सन्तरिष्यन्तीत्यर्थः ।   
अथवा इन्द्रियाणि कर्तॄणि । दुरीहा दुष्टविषयाभिलाषस्तत्प्रयुक्तानि   
दग्धदेहानि भाविनानाशरीराणि कर्मभूतानि विषयहेलया दुःखेभ्यः   
दुःखानि परिहर्तुं कदा तरिष्यन्तीति योजना । दुःखेभ्य इति   
सुखदुःखतत्क्रियायाम् इति चौरादिकाद्दुःखधातोर्भावे घञि तुमर्थाच्च   
भाववचनात् इति चतुर्थी ॥ ३१ ॥  
  
अयं सोऽहं रुदन्मूढ इति व्यर्थाहितो भ्रमः ।  
शरदीवासितो मेघः कदा नाशमुपैष्यति ॥ ३२ ॥  
  
पशुपुत्रधनान्नपानादीनामलाभवियोगादिना रुदति मूढे मयि   
रोदननिमित्तभूतोऽयं देह एव स प्रसिद्ध आत्मा अहं चेति व्यर्थं   
पूर्वपूर्वदेहवासनाकामकर्मपरम्पराहितो भ्रमः प्रबोधवैमल्ये शरदि   
प्रवृत्तायां वार्षिकोऽसितो मेघ इव कदा नाशमुपैष्यतीत्यर्थः ॥ ३२ ॥  
  
मन्दारवनलेखासु या मतिः सा तृणायते ।  
याचे तत्पदमात्मीयं सम्प्राप्स्यामः कदा वयम् ॥ ३३ ॥  
  
उत्कटया मुमुक्षया स्वर्गोऽपि स्वस्य तृणवद्भातीत्याह - मन्दारेति । मतिः   
सुखानुभवः । अहं याचे वाञ्छामीति यावत् । वयमिति अस्मदो द्वयोश्च इति   
बहुवचनम् ॥ ३३ ॥  
  
वीतरागजनप्रोक्ता निर्मला ज्ञानदृष्टयः ।  
कच्चित्पदं त्वयि मनः करिष्यन्तीति मे वद ॥ ३४ ॥  
  
इदानीं मन-आदीन्विवेकग्रहणाय प्रार्थयते - वीतरागेत्यादिना । हे   
मनः त्वयि पदं स्थानं कञ्चित्करिष्यन्ति ॥ ३४ ॥  
  
हा तात मातः पुत्रेति गिरामासामहं पुनः ।  
भाजनं चित्त माभूवं भोजनं दुःखभोगिनाम् ॥ ३५ ॥  
  
अहं दुःखलक्षणानां भोगिनामजगराणां भोजनं भक्ष्यं   
सन्नासामाक्रन्दगिरां पुनर्भाजनं माभूवमित्यन्वयः ॥ ३५ ॥  
  
हे बुद्धे भगिनि भ्रातुरर्थितां पूरयाशु मे ।  
आवयोर्दुःखमोक्षाय विचारय मुनेर्गिरः ॥ ३६ ॥  
  
जीवबुद्ध्योरेकाविद्योदरोद्भूतत्वाद्भगिनीति सम्बोधनम् । मुनेर्वसिष्ठस्य ॥   
३६ ॥  
  
त्वां पादपतितः प्रीत्या याचे सति सुते मते ।  
तेन भव्ये भवोच्छेदभूतये सुस्थिरा भव ॥ ३७ ॥  
  
सति साध्वि । शास्त्रसज्जनप्रसादेन पश्चादुत्पन्नत्वात्सुते पुत्रि । मते सन्मते ।   
तेन मत्प्रार्थनेन । भवोच्छेदोपलक्षितपूर्णतासम्पदे ॥ ३७ ॥  
  
वसिष्ठमुनिना प्रोक्ता विरक्ताः प्रथमं गिरः ।  
ततो मुमुक्षोराचार उत्पत्तीनां क्रमस्ततः ॥ ३८ ॥  
  
एवं प्रार्थनया स्थिरीकृतां मतिं   
वैराग्यप्रकरणादिप्रकरणचतुष्टयार्थस्मरणे क्रमान्नियुङ्क्ते -   
वसिष्ठेति । प्रोक्ता मन्मुखेन वादिताः स्वयम्प्रोक्ताश्च स्थितिप्रकरणान्ता   
गिरः ॥ ३८ ॥  
  
ततः स्थितिप्रकरणं समं दृष्टान्तसुन्दरम् ।  
विज्ञानगर्भसुलभं यथावत्स्मर हे मते ॥ ३९ ॥  
  
विज्ञानगर्भं सुलभं सरलं च । विज्ञानगर्भैरधिकारिभिराख्यानैर्वा   
सुलभं सुबोधमिति वा ॥ ३९ ॥  
  
कृतमति शतशो विचारितं य-  
द्यदि तदुपैति न मानसस्य बुद्धिः ।  
भवति तदफलं शरद्घनाभं  
सततमतो मतिरेव कार्यसारः ॥ ४० ॥  
  
ननु मनसः प्राक्प्रार्थितत्वात्तत एव प्रकरणचतुष्टयार्थावधारणसिद्धेः   
किमर्थं तद्व्यतिरेकेण पुनर्मतिः प्रार्थ्यते तत्राह - कृतमतीति ।   
मानसस्य मनसः कृतमतिनिपुणं यथा स्यात्तथा शतशो यद्वस्तु   
विचारितं भवति तद्बुद्धिरध्यवसानमतिर्यदि नोपैति नाङ्गीकरोति तर्हि तत्तथा   
विचारितमप्यफलं शरद्धनवन्नश्यत्येव न स्थिरीभवतीत्यर्थः । अतः   
श्रवणेन विचारितेऽपि तत्त्वे मतिर्मननकृताध्यवसायबुद्धिरेव सततं कार्ये   
कर्तव्यार्थविषये सारो मुख्यो भवतीति मननाय पृथक् तत्प्रार्थनं   
युक्तमेवेत्यर्थः ॥ ४० ॥  
  
इत्यार्षे श्रीवासिष्ठमहारामायणे वाल्मीकीये दे०   
मोक्षोपायेषूपशमप्रकरणे उपदेशानुवर्णनं नाम द्वितीयः सर्गः   
॥ २ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
उपदेशानुवर्णनं नाम द्वितीयः सर्गः ॥ २ ॥  
  
  