+++
title = "११"

+++
एकादशः सर्गः ११  
  
श्रीवसिष्ठ उवाच ।  
  
इति सञ्चिन्त्य जनको यथाप्राप्तां क्रियामसौ ।  
असक्तः कर्तुमुत्तस्थौ दिनं दिनपतिर्यथा ॥ १ ॥  
  
कृताह्निकस्य राज्ञोऽत्र निशान्ते वर्ण्यते पुनः ।  
विवेकैर्बहुभिश्चित्रैः स्वचित्तस्य प्रबोधनम् ॥ १ ॥  
  
असक्तः कर्तृत्वभोक्तृत्वाभिमानलक्षणासङ्गरहितः ॥ १ ॥  
  
इष्टानिष्टाः परित्यज्य चेतसा वासनाः स्वयम् ।  
यथाप्राप्तं चकारासौ जाग्रत्येव सुषुप्तवत् ॥ २ ॥  
  
इदं मे इष्ठमिदं मेऽनिष्टमिति कल्पनानिमित्तभूता वासनाः । सुषुप्तवदिति ।   
स्थूलसूक्ष्मदेहाद्यभिमानाभावे जाग्रत्सुषुप्तयोर्विशेषाभावादिति भावः ॥   
२ ॥  
  
सम्पाद्य तदहःकार्यमार्यावर्जनपूर्वकम् ।  
अनयच्छर्वरीमेकस्तयैव [मेकान्तयैव इति पाठः] ध्यानलीलया   
॥ ३ ॥  
  
आर्याणां पूज्यानां देवब्राह्मणादीनामावर्जनं पूजादानादिना   
समाधानम् । अहःकार्यमाह्निकम् ॥ ३ ॥  
  
मनः समरसं कृत्वा संशान्तविषयभ्रमम् ।  
शर्वर्यां क्षीयमाणायामित्थं चित्तमबोधयत् ॥ ४ ॥  
  
समरसं समाहितं कृत्वा । इत्थं वक्ष्यमाणदिशा ॥ ४ ॥  
  
चित्त चञ्चल संसार आत्मनो न सुखाय ते ।  
शममेहि शमाच्छान्तं सुखं सारमवाप्यते ॥ ५ ॥  
  
शान्तं निर्विक्षेपं सारभूतमात्मसुखम् ॥ ५ ॥  
  
यथा यथा विकल्पौघान्सङ्कल्पयसि हेलया ।  
तथा तथैति स्फारत्वं संसारस्तव चिन्तया ॥ ६ ॥  
  
शतशाखत्वमायाति सेकेन विटपी यथा ।  
अनन्ताधित्वमायासि शठभोगेच्छया तथा ॥ ७ ॥  
  
अनन्ताधित्वमसङ्ख्यव्यथाशालितामायासि प्राप्नोषि त्वम् ॥ ७ ॥  
  
चिन्ताजालविलासोत्था [अत्र विकल्पोत्या इति पाठः]   
जन्मसंसारसृष्टयः ।  
तस्मात्त्यक्त्वा विचित्रां त्वं चिन्तामुपशमं व्रज ॥ ८ ॥  
  
यतो जन्मसंसारसृष्टयो विषयचिन्ताजालविकल्पोत्था इति पूर्वेणान्वयः ॥ ८ ॥  
  
संसारसृष्टितरलामिमां तुलय सुन्दर ।  
अस्यां चेत्सारमाप्नोषि तदेतामेव संश्रय ॥ ९ ॥  
  
हे सुन्दर विवेकिन् इमां संसारसृष्टिं शमसुखं च तुलय तुलामारोप्येव   
बुद्ध्या कः सार इति परीक्षस्व । तरलामित्यनेन   
नश्वरत्वाद्विक्षेपदुःखजटिलत्वाच्च नास्त्यत्र सार इति सूचितम् ॥ ९ ॥  
  
आस्थां यस्मात्परित्यज्य दृश्यदर्शनलालसात् ।  
मैतद्गृहाण मा मुञ्च स्वेच्छया विहरेच्छया ॥ १० ॥  
  
यस्मादियमसारा तस्मादस्यामास्थां परित्यज्य एतदसारं दृश्यं   
दर्शनयोग्यमेतदिति दर्शनलालसात्प्रियं मा गृहाण अप्रियं च   
दर्शनानर्हमिति द्वेषान्मा मुञ्च किन्तूभयसाक्षिस्वात्ममात्रेच्छया   
आत्मकामः सन् इच्छया स्वैरं विहर ॥ १० ॥  
  
इदं दृश्यमसत्सद्वाप्युदेत्वस्तमुपैतु वा ।  
साधो विषमतां गच्छ मैतदीयैर्गुणागुणैः ॥ ११ ॥  
  
असत्प्रागविद्यमानं सुखदुःखसाधनमुदेतु साम्प्रतं   
सद्विद्यमानमस्तं नाशमुपैतु वा । मा   
तदागमापायप्रयुक्तहर्षविषादलक्षणां विषमतां गच्छेत्यर्थः ॥ ११ ॥  
  
मनागपि न सम्बन्धस्तव दृश्येन वस्तुना ।  
अविद्यमानरूपेण सम्बन्धः कोऽयमीदृशः ॥ १२ ॥  
  
ननु सति तत्सम्बन्धे कथं तत्प्रयुक्तवैषम्यवर्जनसम्भवस्तत्राह -   
मनागपीति ॥ १२ ॥  
  
असत्त्वमेतच्च न सद्द्वयोरेवासतोः सतोः ।  
सम्बन्ध इति चित्रेयमपूर्वैवाक्षरावली ॥ १३ ॥  
  
हे मनः त्वमसत् । एतद्दृश्यं च न सत् । अप्यर्थे एवकारः । अतो द्वयोरपि   
बन्ध्यापुत्रखपुष्पयोरिवासतोः सतोर्निःस्वरूपस्थितिकयोः सम्बन्ध   
इत्यक्षरावली उक्तिः अपूर्वा । आश्चर्यैवेत्यर्थः ॥ १३ ॥  
  
असदेतत्तु सच्चेत्त्वं तथापि किल सुन्दर ।  
सङ्गः सदसतोः कीदृग्वद त्वं मर्त्यजीवयोः ॥ १४ ॥  
  
यदि मन्यसे नाहमसत् सत्य आत्मैवाहं दृश्यमेवासदिति तथापि न   
सम्बन्धघटनेत्याह - असदिति । मर्त्यजीवयोः सदा मृतजीवतोः ॥ १४ ॥  
  
चित्त त्वमथ दृश्यं च द्वे एव यदि सन्मये ।  
सदास्थिते तत्प्रसरः कुतो हर्षविषादयोः ॥ १५ ॥  
  
द्वयोरपि सत्त्वमेव नासत्त्वं कस्यचिदपीति कल्पेऽपि कदापीष्टवियोगाभावान्न   
हर्षविषादप्रसक्तिरित्याह - चित्तेति । हे चित्त त्वं इति च्छेदः ॥ १५ ॥  
  
तस्मान्महाधिं मुञ्च त्वं मूकमुल्लासमाहर ।  
सङ्क्षुब्धाम्बुधिमाविष्टां त्यजाभव्यामिमां स्थित्म् ॥ १६ ॥  
  
महान्तमाधिं विषादं मूकं तूष्णीम्भूतं   
सदात्मस्वरूपस्थितावुत्साहमाहर समाध्यभ्यासेन सम्पादय ।   
सङ्क्षुब्धं सङ्क्षोभो विक्षेपस्तल्लक्षणमम्बुधिम् ॥ १६ ॥  
  
कन्दुकालातवद्व्यर्थमात्मनैव परिज्वलन् ।  
मा मोहमलमासाद्य मन्दतां गच्छ सन्मते ॥ १७ ॥  
  
कन्दुकालातमुत्सवेषु जनकौतुकार्थमाग्नेयद्रव्यरचितं   
कन्दुकाकारमलातयन्त्रम् । तद्धि स्वत एव ज्वलत्पुनःपुनरुच्छलति । मोहं   
अलमिति वा मोहलक्षणं मलमिति वा ॥ १७ ॥  
  
न तदिहास्ति समुन्नतमुत्तमं  
व्रजसि येन परां परिपूर्णताम् ।  
तदवलम्ब्य बलादति धीरतां   
जहिहि चञ्चलतां शठ रे मनः ॥ १८ ॥  
  
इह दृश्यवर्गमध्ये येन लब्धेन त्वं परिपूर्णतां व्रजसि तत्तादृशं   
किमपि नास्ति । कथं तर्हि पूर्णतालाभस्तमुपायमाह - तदिति ।   
तत्तस्मादभ्यासवैराग्यबलादतिधीरतामवलम्ब्य   
तद्ब्रह्मावलम्ब्यातिधीरतां प्राप्येति वा । चञ्चलतां जहिहि त्यज ॥ १८ ॥  
  
इत्यार्षे श्रीवासिष्ठमहारामायणे वाल्मीकीये   
मोक्षोपायेषूपशमप्रकरणे चित्तानुशासनं नामैकादशः सर्गः ॥ ११   
॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
चित्तानुशासनं नामैकादशः सर्गः ॥ ११ ॥  
  
  