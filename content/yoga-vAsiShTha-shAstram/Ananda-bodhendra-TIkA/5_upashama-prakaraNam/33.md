+++
title = "३३"

+++
त्रयस्त्रिंशः सर्गः ३३  
  
श्रीवसिष्ठ उवाच ।  
  
गर्जन्तमतिसंरब्धं सुरलोकमथारिहा ।  
उवाच माधवो वाक्यं शिखिवृन्दमिवाम्बुदः ॥ १ ॥  
  
हरिभक्त्यात्र दैत्यस्य विवेकादिगुणोदयः ।  
हरिं प्रसन्नं दृष्ट्वाग्रे स्तवश्चैवोपवर्ण्यते ॥ १ ॥  
  
अनुचितदर्शनादतिसंरब्धं कुपितमत एव गर्जन्तं प्रागुक्तप्रकारेण   
उच्चैराक्रुश्य पृच्छन्तं सुरलोकमथ माधव उवाचेत्यन्वयः ॥ १ ॥  
  
श्रीभगवानुवाच ।  
  
विबुधा मा विषण्णाः स्थ प्रह्रादो भक्तिमानिति ।  
पाश्चात्यं जन्म तस्येदं मोक्षार्होऽसावरिन्दमः ॥ २ ॥  
  
स्वत एव बलिनो दैत्यास्त्वद्भक्त्याप्युपस्कृता बलवत्तरा भविष्यन्ति कुतो न   
विषादस्तत्राह - मोक्षार्ह इति । यतो मोक्षार्हस्ततो न वस्तुच्छं राज्यसुखं   
स वाञ्छतीत्यर्थः ॥ २ ॥  
  
अत उत्तरमेतेन गर्भता दनुजन्मना ।  
न कर्तव्या प्रदग्धेन बीजेनेवाङ्कुरक्रिया ॥ ३ ॥  
  
एतेन दनुजन्मना अतोऽस्माज्जन्मन उत्तरकालं गर्भता मातृगर्भे वसतिर्न   
कर्तव्या ॥ ३ ॥  
  
गुणवान्निर्गुणो जात इत्यनर्थक्रमं विदुः ।  
निर्गुणो गुणवाञ्जात इत्याहुः सिद्धिदं क्रमम् ॥ ४ ॥  
  
देवैरुक्तं तस्य भगवद्भक्त्यनौचित्यदोषं परिहरति - गुणवानिति ।   
जातश्चेति [चेदिति इत्यपि पाठः] शेषः । अनर्थक्रमं   
अनर्थपर्यवसितं पुरुषार्थविघातकं च क्रमं विदुः आहुश्च विद्वांसः ॥   
४ ॥  
  
आत्मीयानि विचित्राणि भुवनान्यमरोत्तमाः ।  
प्रयात नासुखायैषा प्रह्रादी गुणितेह वः ॥ ५ ॥  
  
प्राह्लादी प्रह्रादसम्बन्धिनी मद्भक्त्यादिगुणिता वः असुखाय न ॥ ५ ॥  
  
श्रीवसिष्ठ उवाच ।  
  
इत्युक्त्वा विबुधांस्तत्र क्षीरोदार्णववीचिषु ।  
अन्तर्धानं ययौ देवस्तटतापिच्छगुच्छवत् ॥ ६ ॥  
  
तटोत्पन्नतापिच्छस्य नीलं गुच्छं यथा उन्नतासु वीचिषु   
व्यवधानादन्तर्धानं याति तद्वत् ॥ ६ ॥  
  
सोऽपि सम्पूजितहरिः सुरौघो व्रजदम्बरम् ।  
पुनर्मन्दरनिर्धूतात्कणजालमिवार्णवात् ॥ ७ ॥  
  
पूर्वमम्बरादर्णवे पतितं कणजालं   
मन्दरनिर्धूतादर्णवात्पुनरम्बरमिव ॥ ७ ॥  
  
प्रह्रादं प्रति गीर्वाणास्ततः स्निग्धत्वमाययुः ।  
महान्तो यत्र नोद्विग्नास्तत्र विश्वासवन्मनः ॥ ८ ॥  
  
स्निग्धत्वं सौहृदम् । यत्र यस्मिन्पुरुषे विषये वा महान्तः स्वपूज्याः   
पित्राचार्यादयो नोद्विग्नास्तत्र तस्मिन्बालामामपि मनो   
विश्वासवत्प्रसिद्धमित्यर्थः ॥ ८ ॥  
  
प्रत्यहं पूजयामास देवदेवं जनार्दनम् ।  
मनसा कर्मणा वाचा प्रह्रादो भक्तिमानिति ॥ ९ ॥  
  
अथ पूजापरस्यास्य समवर्धन्त कालतः ।  
विवेकानन्दवैराग्यविभवप्रमुखा गुणाः ॥ १० ॥  
  
आनन्दो यथाप्राप्तेन सन्तोषः ॥ १० ॥  
  
नाभ्यनन्ददसौ भोगपूगं शुष्कमिव द्रुमम् ।  
न चारमत कान्तासु मृगो लोकमहीष्विव ॥ ११ ॥  
  
लोकमहीषु जनाकीर्णभूमिष्विव ॥ ११ ॥  
  
न रेमे लोकचर्यासु शास्त्रार्थकथनादृते ।  
न जायते रतिस्तस्य दृश्ये स्थल इवाब्जिनी ॥ १२ ॥  
  
लोकचर्यासु अशास्त्रीयलोकवृत्तेषु । दृश्ये दर्शनार्हे समाजोत्सवादिकौतुके ॥   
१२ ॥  
  
न विशश्राम चेतोऽस्य भोगरोगानुरञ्जने ।  
मुक्ताफलमसंश्लिष्ठं मुक्ताफल इवामले ॥ १३ ॥  
  
भोगरूपाणां रोगाणां विषयापथ्यसेवनेनानुकूलाचरणे ।   
असंश्लिष्टमग्रथितमच्छिद्रितं वा ॥ १३ ॥  
  
त्यक्तभोगादिकलनं विश्रान्तिमनुपागतम् ।  
चेतः केवलमस्यासीद्दोलायामिव योजितम् ॥ १४ ॥  
  
कथं तर्हि चेत आसीत्तदाह - त्यक्तेति । दोलायां योजितमिव   
नैकतरभागविश्रान्तमन्तरालालम्बीत्यर्थः ॥ १४ ॥  
  
प्राह्लादीं तां स्थितिं विष्णुर्देवः क्षीरोदमन्दिरात् ।  
विवेद सर्वगतया धिया परमकान्तया ॥ १५ ॥  
  
परमकान्तया शुद्धसत्त्वात्मिकया धिया ज्ञानशक्त्या विवेद विदितवान् ॥ १५ ॥  
  
अथ पातालमार्गेण विष्णुराह्लादिताग्रतः ।  
पूजादेवगृहं तस्य प्रह्रादस्य समाययौ ॥ १६ ॥  
  
आह्लादिता भक्ताह्लादकर्ता । एतस्यैवानन्दत्यान्यानि भूतानि मात्रामुपजीवन्ति इति   
श्रुतेः सर्वानन्दकर्ता वा । पूजादेवगृहं गत्वा प्रह्रादस्य अग्रतः   
समाययौ ॥ १६ ॥  
  
विज्ञायाभ्यागतं देवं पूजया द्विगुणेद्धया ।  
दैत्येन्द्रः पुण्डरीकाक्षमादरात्पर्यपूजयत् ॥ १७ ॥  
  
द्विगुणेनोपकरणोपचारेण इद्धया दीप्तया ॥ १७ ॥  
  
पूजागृहगतं देवं प्रत्यक्षावस्थितं हरिम् ।  
प्रह्रादः परमप्रीतो गिरा तुष्टाव पुष्टया ॥ १८ ॥  
  
पुष्टया हर्षोपचितया ॥ १८ ॥  
  
प्रह्राद उवाच ।  
  
त्रिभुवनभवनाभिरामकोशं  
सकलकलङ्कहरं परं प्रकाशम् ।  
अशरणशरणं शरण्यमीशं  
हरिमजमच्युतमीश्वरं प्रपद्ये ॥ १९ ॥  
  
त्रिभुवनस्य यद्भवनं सुरक्षितस्थितिस्तदनुकूलमभिरामं कोशगृहम् ।   
स्वान्तःस्थितत्रिभुवनस्य स्वेनैव पालनात् । सकलस्य बाह्याभ्यन्तरस्य   
कलङ्कस्य तमसः हरं अपहर्तारम् । परं   
सूर्यचन्द्राग्निवाक्करणप्रकाशेभ्योऽप्युत्कृष्टं स्वयञ्ज्योतिः प्रकाशम् । न   
विद्यतेऽन्यच्छरणं येषां ते अशरणास्तेषां शरणं रक्षकम् ।   
अविनाशित्वाच्छरण्यं शरणार्हम् । ईशं सर्वशक्तिसम्पन्नम् । अत एव रजसा   
अजं सत्त्वेनाच्युतं तमसा चेश्वरं सर्वदुःखहरत्वाद्धरिं त्वां प्रपद्ये   
इत्यर्थः ॥ १९ ॥  
  
कुवलयदलनीलसन्निकाशं  
शरदमलाम्बरकोटरोपमानम् ।  
भ्रमरतिमिरकज्जलाञ्जनाभं   
सरसिजचक्रगदाधरं प्रपद्ये ॥ २० ॥  
  
कुवलयदलेनोत्पलेन नीलमणिना च सन्निकाशं समानकान्तिम् ॥ २० ॥  
  
विमलमलिकलापकोमलाङ्गं  
सितदलपङ्कजकुड्मलाभशङ्खम् ।  
श्रुतिरणितविरञ्चिचञ्चरीकं  
स्वहृदयपद्मदलाश्रयं प्रपद्ये ॥ २१ ॥  
  
अलिकलापमिव कोमलानि सुन्दराण्यङ्गानि यस्य । सितदलपङ्कजस्य   
पुण्डरीकस्य कुड्मलमिव आभातीति सितदलपङ्कजकुड्मलाभः शङ्खो यस्य   
। श्रुतय एव रणितानि गुञ्जारवा यस्य तथाविधो विरिञ्चिनामा चञ्चरीको   
नाभिपद्मे भृङ्गो यस्य । स्वानां स्वभक्तानां   
हृदयपद्मदलान्याश्रय आधारो यस्य तम् ॥ २१ ॥  
  
सितनखगणतारकावकीर्णं  
स्मितधवलाननपीवरेन्दुबिम्बम् ।  
हृदयमणिमरीचिजालगङ्गं  
हरिशरदम्बरमाततं प्रपद्ये ॥ २२ ॥  
  
हरिलक्षणं शरदम्बरं शरत्कालाकाशं प्रपद्ये ।   
शरदम्बरत्वोपपादनाय विशिनष्टि - सितनखेत्यादि । स्मितेन   
धवलमाननलक्षणं पीवरं पूर्णमिन्दुबिम्बं यस्य । हृदयमणिः   
कौस्तुभस्तन्मरीचिजालान्येव गङ्गा मन्दाकिनी यत्र ॥ २२ ॥  
  
अविरलकृतसृष्टिसर्वलीनं  
सततमजातमवर्धनं विशालम् ।  
गुणशतजरठाभिजातदेहं  
तरुदलशायिनमर्भकं प्रपद्ये ॥ २३ ॥  
  
अविरला निबिडा कृता सृष्टिः सर्वाप्यसम्बाधं लीना निविष्टा यस्मिन् । स्वयं   
तु सततमजातमनुत्पन्नमत एवाऽवर्धनं वृद्ध्यादिविकारशून्यम् । कथं   
तस्य देहित्वं तत्राह - गुणेति ।   
सत्त्वादिमायागुणप्रयुक्तैर्गुणशतैरनन्तकल्याणगुणैर्जरठोऽतिचिरन्तनोऽभिज्  
आतः सुन्दरो देहो यस्य तथाविधम् । प्रलयकाले वटतरुदले शायिनमर्भकं   
प्रपद्ये इत्यर्थः ॥ २३ ॥  
  
नवविकसितपद्मरेणुगौरं  
स्फुटकमलावपुषा विभूषिताङ्गम् ।  
दिनशमसमयारुणाङ्गरागं  
कनकनिभाम्बरसुन्दरं प्रपद्ये ॥ २४ ॥  
  
नवविकसितस्य नाभिपद्मस्य रेणुभिर्गौरं पीतमर्थादुदरदेशे । स्फुटेन   
प्रकाशमानेन कमलाया लक्ष्म्या वपुषा विभूषितमङ्गं वक्षो वामोरुर्वा   
यस्य । दिनशमसमयः सायङ्काल इवारुणो रक्तचनदनकाश्मीराद्यङ्गरागो   
यस्य ॥ २४ ॥  
  
दितिसुतनलिनीतुषारपातं  
सुरनलिनीसततोदितार्कबिम्बम् ।  
कमलजनलिनीजलावपूरं  
हृदि नलिनीनिलयं विभुं प्रपद्ये ॥ २५ ॥  
  
कमलजो ब्रह्मा तन्नलिन्या जलेनावपूर्यत इति जलावपूरस्तडागस्तद्रूपम् ।   
हृदि प्रसिद्धा नलिनी हृत्पद्ममिति यावत् ॥ २५ ॥  
  
त्रिभुवननलिनीसितारविन्दं  
तिमिरसमानविमोहदीपमग्र्यम् ।  
स्फुटतरमजडं चिदात्मतत्त्वं  
जगदखिलार्तिहरं हरिं प्रपद्ये ॥ २६ ॥  
  
त्रिभुवननलिन्याः सिते अरविन्दे करे यस्य सूर्यस्य तथाभूतम् । अत एव   
तिमिरसमानस्य विमोहस्य दीपम् । अग्र्यं श्रेष्ठम् । किं भौतिकप्रकाशोऽसौ   
नेत्याह - स्फुटतरमिति । स्फुटतरं नित्यस्वप्रकाशमत एवाजडं   
चिद्रूपमात्मतत्त्वमत एव साक्षात्कारमात्रेण जगतां   
जगद्गतजीवानामखिलार्तिहरम् ॥ २६ ॥  
  
श्रीवसिष्ठ उवाच ।  
  
इति गुणबहुलाभिर्वाग्भिरभ्यर्चितोऽसौ  
हरिरसुरविनाशः श्रीनिषण्णांसदेशः ।  
जलद इव मयूरं प्रीतिमान्प्रीयमाणं  
कुवलयदलनीलः प्रत्युवाचासुरेन्द्रम् ॥ २७ ॥  
  
इति उक्तप्रकाराभिर्गुणैर्बहुलाभिः स्तुतिवाग्भिरभ्यर्चितः । श्रिया निषण्ण   
आलिङ्गित्ॐऽसदेशो यस्य तथाविधो हरिर्जलदो मयूरमिव असुरेन्द्रं प्रह्रादं   
प्रत्युवाच ॥ २७ ॥  
  
इत्यार्षे श्रीवासिष्ठमहारामायणे वाल्मीकीये दे०   
मोक्षोपायेषूपशमप्रकरणे नारायणागमनं नाम त्रयस्त्रिंशः   
सर्गः ॥ ३३ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
नारायणागमनं नाम त्रयस्त्रिंशः सर्गः ॥ ३३ ॥  
  
  