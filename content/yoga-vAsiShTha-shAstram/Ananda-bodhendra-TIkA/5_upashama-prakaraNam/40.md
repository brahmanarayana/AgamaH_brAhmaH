+++
title = "४०"

+++
चत्वारिंशः सर्गः ४०  
  
श्रीभगवानुवाच ।  
  
स्थैर्यं देहस्य दृष्टस्य जीवितं प्रोच्यते जनैः ।  
देहान्तरार्थं देहस्य सन्त्यागो मरणं स्मृतम् ॥ १ ॥  
  
सदेहोऽपि विदेहोऽत्र कूटस्थोऽपि क्रियापरः ।  
यथा व्यवहरेज्ज्ञानी स क्रमो हरिणोच्यते ॥ १ ॥  
  
जीवन्मुक्तस्यापि प्रह्रादस्य सन्निधिमात्रेण   
राज्यपरिपालननिर्वाहोपायमुपदिदिक्षुर्भगवान्वासुदेवः सत्यपि देहे तस्य   
तत्सम्बन्धाभावात्प्रागुक्ते जीवितमरणे गौणे एव न मुख्ये इति वक्तुं   
जीवनमरणयोर्लोकप्रसिद्धं स्वरूपमाह - स्थैर्यमिति । देहान्तरार्थं   
पुनर्देहान्तरग्रहणाय पूर्वदेहस्य सन्त्याग उत्क्रम्य गमनं प्राणानां   
मरणं स्मृतम् । मृङ् प्राणत्यागे इति धात्वर्थप्रसिद्धेरित्यर्थः ॥ १ ॥  
  
द्वाभ्यां चैवासि पक्षाभ्यामाभ्यां मुक्तो महामते ।  
किं ते मरणमस्तीह किं वा जीवितमस्ति ते ॥ २ ॥  
  
द्वाभ्यां देहस्थैर्यप्राणोत्क्रमणपक्षाभ्याम् । अशरीरं शरीरेषु न तस्य   
प्राणा उत्क्रामन्त्यत्रैव समवनीयन्ते इति श्रुतेरिति भावः ॥ २ ॥  
  
निदर्शनार्थमेतत्तु मयोक्तमरिमर्दन ।  
न त्वं जीवसि सर्वज्ञ म्रियसे न कदाचन ॥ ३ ॥  
  
कथं तर्हि जीवितं तव शोभते मरणं न शोभते इति त्वयोक्तं तत्राह -   
निदर्शनार्थमिति । ज्ञानाज्ञानगुणदोषप्रपञ्चनार्थमित्यर्थः ॥ ३ ॥  
  
देहसंस्थोऽप्यदेहत्वाददेहोऽसि विदेहदृक् ।  
व्योमसंस्थोऽप्यसक्तत्वादव्योमेव हि मारुतः ॥ ४ ॥  
  
अदेहत्वे विदेहदृक् विगतदेहदृष्टिरिति हेतुः । असक्तत्वादासङ्गविरहात् ॥ ४ ॥  
  
स्पर्शसम्बोधकारित्वाद्देह एवास्ति सुव्रत ।  
उत्सेधारोधकत्वेन खमुत्सेधस्य कारणम् ॥ ५ ॥  
  
देहसंस्थत्वं कथं ज्ञायते तत्राह - स्पर्शेति । देहे   
शीतोष्णादिस्पर्शसंवेदननिमित्तत्वादन्यत्र तददर्शनाद्देह एवास्ति भवानिति   
शेषः । त्वाचे [त्वचि इति क्वचित्] स्पर्शसंवेदने कथमसङ्गात्मा   
कारणमिति तत्र दृष्टान्तमाह -उत्सेधेति । यथा तरूत्सेधे   
अरोधकत्वात्खमुत्सेधकारणमित्युच्यते तद्वदित्यर्थः ॥ ५ ॥  
  
प्रबुद्धो ज्ञातवस्तुत्वाद्देहः क्व शमिनामिह ।  
इदं त्वेकं परिच्छिन्नं रूपमज्ञेषु दुःस्थितम् ॥ ६ ॥  
  
अदेहत्वं तर्हि कथं तत्राह - प्रबुद्ध इति । त्वं ज्ञाततत्त्वत्वात्प्रबुद्धः   
प्रबोधे च सति शमिनां सर्वद्वैतोपशमवतां देहः क्व वर्तते । नहि   
स्वप्नोपशमे स्वाप्नदेहोऽस्ति । इदं त्वेकं परिच्छिन्नं   
देहरूपमज्ञेष्वप्रबोधवत्सु दुःस्थितमसम्भाव्यमपि स्थितमित्यर्थः ॥ ६ ॥  
  
सर्वदा सर्वमेवासि चित्प्रकाशः परैकधीः ।  
को देहः कोऽप्यदेहस्ते यं गृह्णासि जहासि च ॥ ७ ॥  
  
यद्यज्ञोऽपि देहे स्थित्वा देही तर्ह्यहमपि देहे स्पर्शवेदनात्स्थितस्तद्वत्किं न   
स्यां तत्राह - सर्वदेति । प्रकाशकत्वेन स्थितिः सर्वदा सर्ववस्तुष्वपि तुल्येति   
सर्वमेव त्वमसि नाज्ञवद्देहमात्रमित्यर्थः । एवञ्च तव कः पदार्थो देहः   
स्याद्यमहम्बुद्ध्या गृह्णासि गृह्णीयाः । अदेहोऽपि कः   
स्याद्यमनहम्बुद्ध्या जहासि त्यजेरित्यर्थः ॥ ७ ॥  
  
समुदेतु वसन्तो वा वातु वा प्रलयानिलः ।  
भावाभावविहीनस्य किमभ्यागतमात्मनः ॥ ८ ॥  
  
ननु यदुपचयात्स्वस्य हर्षोपचयो यन्नाशनिमित्तदर्शनाच्च विषादः स देह   
इतरस्त्वदेह इति भेदः किं न स्यादिति चेन्न । तत्त्वविदो   
हर्षविषादहेत्वसम्भवादित्याह - समुदेत्वित्यादिना । भाव्यते प्रीत्या   
स्मर्यत इति भावः प्रियम् । न भाव्यते इत्यभावोऽप्रियं   
तदुभयविहीनस्येत्यर्थः ॥ ८ ॥  
  
प्रलुठत्स्वपि शैलेषु कल्पाग्निषु दहत्स्वपि ।  
वहत्सूत्पातवातेषु स्वात्मन्येव हि तिष्ठति ॥ ९ ॥  
  
तिष्ठति तत्त्वज्ञ इति शेषः ॥ ९ ॥  
  
सर्वभूतानि तिष्ठन्तु सर्वमेव प्रयातु वा ।  
नश्यन्तु वाथ वर्धन्तामात्मन्येवाभितिष्ठति ॥ १० ॥  
  
क्षीयते न क्षयं प्राप्ते वर्धमाने न वर्धते ।  
न स्पन्दते स्पन्दमाने देहेऽस्मिन्परमेश्वरः ॥ ११ ॥  
  
देहस्याहमहं देहीति क्षीणे चित्तविभ्रमे ।  
त्यजामि न त्यजामीति किं मुधा कलनोदिता ॥ १२ ॥  
  
देहस्य सम्बन्धिन्यहमिति तादात्म्याध्यासलक्षणे देहीति   
तद्धर्मसंसर्गाध्यासलक्षणे च चित्तविभ्रमे क्षीणे सति मुधा निर्हेतुका   
निष्फला च त्यजामि न त्यजामीति कलना किमुदिता स्यात् । नैवोदेतीत्यर्थः ॥ १२ ॥  
  
इदं कृत्वा करोमीदमिदं त्यक्त्वेदमित्यलम् ।  
इति तत्त्वविदां तात सङ्कल्पाः सङ्क्षयं गताः ॥ १३ ॥  
  
त्यक्त्वेदं त्यक्ष्यामीति शेषः ॥ १३ ॥  
  
प्रबुद्धाः सर्वकर्तारः करिष्यन्तीह किञ्चन ।  
न तस्याकरणे नित्यमकर्तृत्वपदं गताः ॥ १४ ॥  
  
सर्वकर्तारोऽपि किञ्चन किञ्चिदपि न करिष्यन्तीति पूर्वार्धे नञोऽन्वयः । तस्य   
कदाप्यकरणे नित्यमेव ते अकर्तृत्वपदं गतास्तिष्ठन्तीत्यर्थः ॥ १४ ॥  
  
अकर्तृत्वादभोक्तृत्वमर्थादेव समागतम् ।  
सङ्गृहीतं किलानुप्तं केनेह भुवनत्रये ॥ १५ ॥  
  
तत्फलमाह - अकर्तृत्वादिति । अनुप्तं वापादिना अनिष्पादितं व्रीह्यादि ॥ १५ ॥  
  
शान्ते कर्तृत्वभोक्तृत्वे शान्तिरेवेह शिष्यते ।  
प्रौढिमभ्यागता सैव मुक्तिरित्युच्यते बुधैः ॥ १६ ॥  
  
शान्तिर्निर्विक्षेपता । प्रौढिं कर्तृत्वमूलोच्छेदेन प्ररूढताम् ॥ १६ ॥  
  
प्रबुद्धाश्चिन्मयाः शुद्धाः सर्वमाक्रम्य संस्थिताः ।  
किं त्यक्तं परिगृह्णन्तु किं गृहीतं त्यजन्तु वा ॥ १७ ॥  
  
उक्तं व्यक्तौपपादयति - प्रबुद्धा इत्यादिना । आक्रम्य   
परमार्थस्वरूपाविर्भावेण परिभूय त्यक्तं अप्राप्तं किं फलमैहिकं   
परिगृह्णन्तु ॥ १७ ॥  
  
ग्राह्यग्राहकसम्बन्धप्रमितावयविक्रमैः ।  
हीनः प्रमेयावयवैः किं गृह्णातु जहातु किम् ॥ १८ ॥  
  
ग्राह्यग्राहकतत्सम्बन्धलक्षणैरज्ञदशाप्रमितक्रियाकारकसम्बन्धघट्  
इतावान्तरवाक्यार्थलक्षणावयविक्रमैर्महावाक्यप्रमेयावयवैरङ्गप्रध्  
आनक्रियाकलापलक्षणविकारैर्हीनः कूटस्थात्मा   
तद्घटिअसाङ्गप्रधानक्रियानिष्पादनसाध्यं पारलौकिकं स्वर्गादिफलं   
वा किं गृह्णन्तु किं जहात्वित्यर्थः ॥ १८ ॥  
  
ग्राह्यग्राहकसम्बन्धे क्षीणे शान्तिरुदेत्यलम् ।  
स्थितिमभ्यागता शान्तिर्मोक्षनाम्नाभिधीयते ॥ १९ ॥  
  
ऐहिकामुष्मिकेष्टानिष्टसाधनहानोपादाननिमित्तग्राह्यग्राहक##-  
स्थितिमभ्यागता मोक्षनाम्नोच्यत इत्युक्तोपपादनोपसंहारः ॥ १९ ॥  
  
तत्र स्थिताः सदा शान्तास्त्वादृशाः पुरुषोत्तमाः ।  
सुषुप्तावयवस्पन्दसाधर्म्येण चरन्ति हि ॥ २० ॥  
  
एवं स्थितानामपि यावत्प्रारब्धक्षयं व्यवहारसिद्धौ दृष्टान्तमाह ##-  
प्राणोदरान्नरसादिस्पन्दं जीवनादृष्टात्मसन्निधिमात्रेणाचरन्तीत्युच्यते   
तद्वज्जीवन्मुक्ता अपि चरन्ति । व्यवहरन्तीत्यर्थः ॥ २० ॥  
  
परावबोधविश्रान्तवासनो जगति स्थितिम् ।  
अर्धसुप्त इवेहेमां त्वं पश्यात्मस्थया धिया ॥ २१ ॥  
  
तद्वत्त्वमपि राज्यपालनमाचरेत्याशयेनाह - परावबोधेति । अर्धसुप्तः   
सुषुप्तजाग्रत्सन्धिस्थः ॥ २१ ॥  
  
न रमन्ते हि रम्येषु स्वात्मन्येव गताशयाः ।  
नोद्विजन्तेऽन्यदुःखेषु स्वात्मन्येकरसायनाः ॥ २२ ॥  
  
रम्येषु अनात्मस्विति शेषः । आत्मान्येषु आत्मास्पर्शिषु दुःखेषु । स्वात्मन्येव   
एकं रसायनमिव मधुरं सुखं येषाम् । तथाचोक्तं वार्तिके दुःखी यदि   
भवेत्साक्षी कः साक्षी दुःखितो भवेत् । दुःखिनः साक्षिता नास्ति साक्षिणो   
दुःखिता कुतः इति ॥ २२ ॥  
  
नित्यप्रबुद्धा गृह्णन्ति कार्याणीमान्यसङ्गिनः ।  
मुकुरा इव बिम्बानि यथाप्राप्तान्यवाञ्छया ॥ २३ ॥  
  
सुखदुःखाभावे तत्प्राप्तिपरिहारार्थानि कार्याणि कथं गृह्णन्ति तत्राह ##-  
  
जाग्रति स्वात्मनि स्वस्थाः सुप्ताः संसारसंस्थितौ ।  
बालवत्प्रविवेपन्ते सुषुप्तसद्दशाशयाः ॥ २४ ॥  
  
तर्हि ते किं स्वात्मन्यप्यास्थाशून्या नेत्याह - जाग्रतीति । तथाच या निशा   
सर्वभूतानां तस्यां जागर्ति संयमी इति भगवतापि तेषामात्मास्था दर्शिना ।   
प्रविवेपन्ते प्रकम्पन्ते । व्यवहरन्तीति यावत् ॥ २४ ॥  
  
त्वमजितपदवीमुपागतोऽन्तः  
कमलजवासरमेकमेव भुक्त्वा ।  
गुणगणकलितामिहैव लक्ष्मीं  
व्रज परमास्पदमच्युतं महात्मन् ॥ २५ ॥  
  
विवक्षितार्थं सङ्क्षिप्योपसंहरति - त्वमिति । हे महात्मन् त्वमन्तः   
अजितस्य विष्णोः पदवीं परमात्मपदं समागतः प्राप्तवान्सन्नेकं   
कमलजवासरं कल्पपर्यन्तमिहैव पाताले गुणगणैः कलितां राज्यलक्ष्मीं   
भुक्त्वा अच्युतं विदेहकैवल्याख्यं च्युतिरहितं परमास्पदं परमपदं   
व्रजेत्यर्थः ॥ २५ ॥  
  
इत्यार्षे श्रीवासिष्ठमहारामायणे वाल्मीकीये   
मोक्षोपायेषूपशमप्रकरणे प्रह्रादबोधनं नाम चत्वारिंशः   
सर्गः ॥ ४० ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
प्रह्रादबोधनं नाम चत्वारिंशः सर्गः ॥ ४० ॥  
  
  