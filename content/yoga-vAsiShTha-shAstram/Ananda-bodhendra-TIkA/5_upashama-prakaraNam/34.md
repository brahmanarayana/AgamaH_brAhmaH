+++
title = "३४"

+++
चतुस्त्रिंशः सर्गः ३४   
  
श्रीभगवानुवाच ।  
  
वरं गुणनिधे दैत्यकुलचूडामहामणे ।  
गृहाणाभिमतं भूयो जन्म दुःखोपशान्तये ॥ १ ॥  
  
हरेर्वरादिह प्राप्य प्रह्रादः सुविचारणाम् ।  
निरस्यानात्मवर्गं स्वमपश्यच्चित्सदद्वयम् ॥ १ ॥  
  
हे दैत्यकुलचूडामहामणे त्वं वरं गृहाण ॥ १ ॥  
  
प्रह्राद उवाच ।  
  
सर्वसङ्कल्पफलद सर्वलोकान्तरस्थित ।  
यदुदारतमं वेत्सि तदेवादिश मे विभो ॥ २ ॥  
  
सर्वेषां लोकानां प्राणिनामन्तरे हृदये स्थित । उदारतमं   
सर्वकार्पण्यनिवारकमिति यावत् । आदिश आज्ञापयेति विनयोक्त्यां याचनम् ॥ २ ॥  
  
श्रीभगवानुवाच ।  
  
सर्वसम्भ्रमसंशान्त्यै परमाय फलाय च ।  
ब्रह्मविश्रान्तिपर्यन्तो विचारोऽस्तु तवानघ ॥ ३ ॥  
  
एवं प्रार्थितो विष्णुः   
स्वविचारोत्पन्नब्रह्मात्मतत्त्वसाक्षात्कारविश्रान्तिमन्तरेण   
नात्यन्तिककार्पण्यनिवृत्तिरिति मन्यमानस्तदनुरूपं वरं दिशति - सर्वेति   
। सर्वसम्भ्रमसंशान्तिरात्यन्तिकानर्थनिवृत्तिः । परमं फलं   
निरतिशयानन्दावाप्तिः ॥ ३ ॥  
  
श्रीवसिष्ठ उवाच ।  
  
इत्युक्त्वा दितिपुत्रेन्द्रं विष्णुरन्तरधीयत ।  
कृतघर्घरनिर्ह्रादस्तरङ्गस्तोयधेरिव ॥ ४ ॥  
  
विष्णावन्तर्हिते देवे पूजायां कुसुमाञ्जलिम् ।  
पाश्चात्यं दानवस्त्यक्त्वा मणिरत्नपरिष्कृतम् ॥ ५ ॥  
  
पद्मासनस्थोऽतिमुदा ह्य्पविश्य वरासने ।  
स्तोत्रपाठविधावन्तश्चिन्तयामास चेतसा ॥ ६ ॥  
  
वरासने उपविश्य पद्मासनस्थः संस्तोत्रपाठविधानकाले   
अन्तर्वक्ष्यमाणप्रकारेण चिन्तयामास ॥ ६ ॥  
  
विचारवानेव भवान्भवत्विति भवारिणा ।  
देवेनोक्तोऽस्मि तेनान्तः करोम्यात्मविचारणम् ॥ ७ ॥  
  
भवः संसारस्तदरिणा तन्निवारकेण । तेन हेतुना ॥ ७ ॥  
  
किमहं नाम तावत्स्यां योऽस्मिन्भुवनडम्बरे ।  
वच्मि गच्छामि तिष्ठामि प्रयत्नेनाहरामि च ॥ ८ ॥  
  
तत्र सर्वस्य दृश्यस्यात्मार्थत्वादात्मन एव प्राधान्यं निश्चित्य स एवास्मिन्   
कः स्यादिति विचारयति - किमहमित्यादिना । प्रयत्नेन सर्वोद्योगेन । आहरामि   
विषयानुपभुञ्जे ॥ ८ ॥  
  
जगत्तावदिदं नाहं सवृक्षतृणपर्वतम् ।  
यद्बाह्यमलमत्यन्तं तत्स्यां कथमहं किल ॥ ९ ॥  
  
तत्र देहाद्बाह्यं तावन्नात्मेत्याह - जगदिति ॥ ९ ॥  
  
असन्नभ्युदितो मूकः पवनैः स्फुरितः क्षणम् ।  
कालेनाल्पेन विलयी देहो नाहमचेतनः ॥ १० ॥  
  
देहोऽपि नाहमित्याह - असन्निति । मूकोऽनभिज्ञत्वादेव वक्तुमसमर्थः ।   
पवनैः प्राणवायुभिः क्षणं स्वसञ्चारक्षणे स्फुरितः सञ्चलितः ॥ १० ॥  
  
जडया कर्णशष्कुल्या कल्प्यमानः क्षणक्षयी ।  
शून्याकृतिः शून्यभवः शब्दो नाहमचेतनः ॥ ११ ॥  
  
एवं शब्दादिविषया अपि नात्मेत्याह - जडयेत्यादिना । जडया अचिद्रूपया   
कल्प्यामानस्तारो मन्द्रः पदं वाक्यमित्यादिभेदैः समर्थ्यमानः ।   
क्षयित्वादेव शून्याकृतिः । शून्यादाकाशाद्भवतीति भवः । यद्यप्याकाशो   
न शून्यस्वभावस्तथाप्यात्मसत्तातः पृथक्करणे निःस्वरूप इति   
शून्यत्वोक्तिः ॥ ११ ॥  
  
त्वचा क्षणविनाशिन्या प्राप्यमप्राप्यमप्यथ ।  
चित्प्रसादोपलब्धात्मस्पर्शनं नास्म्यचेतनम् ॥ १२ ॥  
  
प्राप्यमप्राप्यमपि कदाचित्प्राप्यम् । स्पर्शनं उष्णत्वादि । न   
नित्यप्राप्तस्वभाव आत्मा भवितुमर्हतीति भावः ॥ १२ ॥  
  
बद्धात्मा जिह्वया तुच्छो लोलया लोलसत्तया ।  
स्वल्पस्पन्दो द्रव्यनिष्ठो रसो नाहमचेतनः ॥ १३ ॥  
  
लोलसत्तया अनित्यया लोलया चलया जिह्वया बद्धात्मा सम्बद्धस्वभावो   
रसनेन्द्रियाधीनसिद्धिक इति यावत् । स्वल्पो जिह्वाग्रात्कण्ठपर्यन्तः स्पन्द   
आस्वादप्रसरो यस्य ॥ १३ ॥  
  
दृश्यदर्शनयोर्लीनं क्षयिक्षणविनाशिनोः ।  
केवले द्रष्टरि क्षीणं रूपं नाहमचेतनम् ॥ १४ ॥  
  
दृश्ये द्रव्ये दर्शने चक्षुषि च लीनं तदुभयाधीनसिद्धिकमिति यावत् ।   
क्षणविनाशिनोरनित्ययोः । केवले द्रष्टरि उपभोगजननेन क्षीणमुपक्षीणम् ॥   
१४ ॥  
  
नासयाप्यन्धजडया क्षयिण्या परिकल्पितः ।  
पेलवोऽनियताकारो गन्धो नाहमचेतनः ॥ १५ ॥  
  
अन्धवज्जडया अप्रकाशया । नासया घ्राणेन्द्रियेण । कालेनान्यथा   
परिणामादनियताकारः ॥ १५ ॥  
  
निर्ममोऽमननः शान्तो गतपञ्चेन्द्रियभ्रमः ।  
शुद्धचेतन एवाहं कलाकलनवर्जितः ॥ १६ ॥  
  
शब्दाविषयाणामनात्मत्ववचनं वचनादानादीनामपि समानं सत्सर्वत्र   
त्रिपुटीनां न्यायसाम्यादनात्मत्वोपलक्षणम् ।   
तेनाहङ्कारमनोबुद्धिचित्तत्रिपुट्या अप्यनात्मत्वेन निरासे   
शुद्धचिन्मात्रमेवात्मा परिशिष्ट इत्याशयेनाह - निर्मम इति ॥ १६ ॥  
  
चेत्यवर्जितचिन्मात्रमहमेषोऽवभासकः ।  
सबाह्याभ्यन्तरव्यापी निष्कलामलसन्मयः ॥ १७ ॥  
  
चेतनपदेन चेतनावतो जडाशस्यापि ग्रहणं माभूदिति तत्परिशोधायाह ##-  
  
अनेन चेतनेनेमे सर्वे घटपटादयः ।  
सूर्यान्ता अवभास्यन्ते दीपेनोत्तमतेजसा ॥ १८ ॥  
  
इत्थं त्वम्पदार्थ परिशुद्धं विचार्य तन्मुखेनैव तत्पदार्थमपि   
परिशोध्यावधारयितुमुपक्रमते - अनेनेत्यादिना ।   
अन्यनिरपेक्षत्वादुत्तमतेजसा चेतनेन दीपेन ॥ १८ ॥  
  
आ इदानीं स्मृतं सत्यमेतत्तदखिलं मया ।  
निर्विकल्पचिदाभास एष आत्मास्मि सर्वगः ॥ १९ ॥  
  
निर्विकल्पो वियदादिविकल्पशून्यश्चिल्लक्षण आभासः प्रकाश एष आत्मास्मीति   
अनात्येश्वरनिरासः ॥ १९ ॥  
  
अनेनैताः स्फुरन्तीह विचित्रेन्द्रियवृत्तयः [पङ्क्तय इत्यपि   
पाठः] ।  
तेजसान्तःप्रकाशेन यथाग्निकणपङ्क्तयः ॥ २० ॥  
  
अग्निभूता अङ्गारकणपङ्क्तयो यथेत्यर्थः ॥ २० ॥  
  
अनेनैताः स्फुरन्तीह [स्फुररितः इति पाठः]   
विचित्रेन्द्रियपङ्क्तयः ।  
सर्वगेन निदाघेन यथा मरुमरीचिकाः ॥ २१ ॥  
  
अनेनैतत्पदार्थानां वस्तुत्वं प्रतिपाद्यते ।  
शुक्लादिगुणवत्त्वं स्वं प्रदीपेनेव वाससाम् ॥ २२ ॥  
  
सर्वपदार्थानां स्फूर्तिरिव सत्ताप्येतदधीनैवेत्याह - अनेनेति ।   
सत्तोपपादने प्रदीपदृष्टान्तः स्फूर्तिसत्तयोरभेदद्योतनार्थः ॥ २२ ॥  
  
असावेव हि भूतानां सर्वेषामेव जाग्रताम् ।  
सर्वानुभविताभूमिरात्मा मुकुरवत्स्थितः ॥ २३ ॥  
  
जाग्रतां सचेतसामिति यावत् । सर्वासामनुभव एषामस्तीत्यनुभविनो   
देहेन्द्रियमनोबुद्ध्यादयस्तद्भावानां अनुभवितानामनुभवानां भूमिः   
परं विश्रान्तिस्थानम् । यथा मुकुरः सर्ववस्तुप्रतिबिम्बविश्रान्तिभूस्तद्वत् ॥   
२३ ॥  
  
    
  
तस्यैकस्याविकल्पस्य चिद्दीपस्य प्रसादतः ।  
उष्णोऽर्कः शिशिरश्चन्द्रो घनोऽद्रिर्विद्रुतं पयः ॥ २४ ॥  
  
पदार्थानां स्वभाववैचित्र्याण्यप्येतदधीनसिद्धिकानीत्याह - तस्येति ।   
घनः कठिनः । विद्रुतं द्रवम् [दुतम् इति पाठः] ॥ २४ ॥  
  
सातत्येनानुभूतानां सर्वेषां च जगत्स्थितौ ।  
एतत्कारणमाद्यं तत्कारणं नास्य विद्यते ॥ २५ ॥  
  
सातत्येन आकाशाद्वायुर्वायो रग्निरग्नेरापः इत्यादिक्रमेण श्रुतिप्रत्यक्षादिना   
अनुभूतानां सर्वेषां पदार्थानां जगति उत्पत्त्यादिव्यवस्थितौ एतदाद्यं   
कारणम् । तनोतीति तत् सद्रूपेण सर्वकार्यव्यापकम् ॥ २५ ॥  
  
सातत्येनानुभूतानां पदार्थानामनेन तत् ।  
पदार्थत्वमुदेत्युच्चैः प्रतापेनेव तप्तता ॥ २६ ॥  
  
तत् प्रसिद्धं वियदादिपदार्थत्वम् । प्रतापेन ग्रीष्मार्कतापेन   
भूम्यादेस्तप्ततेव ॥ २६ ॥  
  
अनाकारात्कारणाच्च सर्वकारणकारणात् ।  
एतस्मादिदमुत्पन्नं जगच्छैत्यं हिमादिव ॥ २७ ॥  
  
परमार्थतोऽनाकारात्कारणत्वाद्याकारशून्यात् अविद्यया कारणभूताच्च   
सर्वेषां ब्रह्मादिकारणानां कारणादेतस्मात्प्रत्यग्रूपद्ब्रह्मण इदं   
जगदुत्पन्नम् ॥ २७ ॥  
  
ब्रह्मविष्ण्विन्द्ररुद्राणां कारणानां जगत्स्थितौ ।  
एतत्कारणमाद्यं तत्कारणं नास्य विद्यते ॥ २८ ॥  
  
सर्वकारणकारणादित्येतद्विवृणोति - ब्रह्मविष्ण्विति ॥ २८ ॥  
  
चिच्चेत्यद्रष्टृदृश्यादिनामभिर्वर्जितात्मने ।  
स्वयं सकृद्विभाताय मह्यमस्मै नमो नमः ॥ २९ ॥  
  
सकृद्विभाताय नित्यस्वप्रकाशाय ॥ २९ ॥  
  
एतस्मिन्सर्वभूतानि निर्विकल्पचिदात्मनि ।  
गुणभूतानि भूतेशे तिष्ठन्ति विविशन्ति च ॥ ३० ॥  
  
कारणत्वात्सर्गहेतुत्ववत्स्थितिप्रलयहेतुत्वमप्यस्यैवेत्याह - एतस्मिन्निति ।   
गुणभूतात्प्रधानभूतानि गुणवदपृथक्सत्ताकानि वा विविशन्ति प्रविशन्ति ।   
तथाच यतो वा इमानि भूतानि जायन्ते इत्यादिश्रुत्युक्तब्रह्मलक्षणस्यास्मिन्नेव   
समन्वयः इत्यर्थः ॥ ३० ॥  
  
यत्किलानेन कलितं चेतनेनातरात्मना ।  
तत्तद्भवति सर्वत्र नेतरत्सदपि स्थितम् ॥ ३१ ॥  
  
कारणे सूक्ष्मरूपेण स्थितमिदानीं सद्वर्तमानमपि यदनेनेश्वरेण   
चेतनेनान्तरात्मनोत्तरक्षणेऽस्त्विति कलितं सङ्कल्पितं तत्तद्भवत्युत्तरक्षणे   
नेतरदित्यर्थः ॥ ३१ ॥  
  
यच्चिता कलितं किञ्चित्तदाप्नोति निजं पदम् ।  
यच्चिताकलितं नेह तत्सदप्यन्तमागतम् ॥ ३२ ॥  
  
कलितं स्वीयसत्तास्फुर्तिप्रदानेनोज्जीवितम् । निजं घटोऽस्तीत्यादिव्यवहारपदम् ।   
अन्तमसत्त्वलक्षणं नाशमागतं प्राप्तम् ॥ ३२ ॥  
  
इमे घटपटाकाराः पदार्थशतपङ्क्तयः ।  
जागत्यो विपुलादर्शे ह्यस्मिन्व्योमनि बिम्बिताः ॥ ३३ ॥  
  
एतद्वृद्धं वृद्धतरे क्षयि क्षयिणि जायते ।  
पदार्थे सदसच्चापि प्रतिबिम्बार्कवत्स्थितम् ॥ ३४ ॥  
  
एवं वृद्ध्यादिभावविकारा अप्येतस्मिन्नेवाध्यस्ता इत्याह - एतदिति । यथा   
प्रतिबिम्बार्के क्षयवृद्धी तद्रूपेण स्थिते बिम्बे एवाध्यस्ते अन्यवृत्तितयेव   
विभाव्येते तद्वदित्यर्थः ॥ ३४ ॥  
  
अदृश्यं सर्वभूतानां प्राप्यं गलितचेतसाम् ।  
एतत्तद्दृश्यते सद्भिः परं व्योमातिनिर्मलम् ॥ ३५ ॥  
  
सर्वेषां भूतानामज्ञानाम् । गलितचेतसां दृश्यमिति वक्तव्ये   
प्राप्यमित्युक्तिर्दर्शनप्राप्त्योर्भेदाभावद्योतनायेत्याशयेन व्याचष्टे -   
एतत्तदिति ॥ ३५ ॥  
  
इयमभ्युदयं याति नानादृश्यसुमञ्जरी ।  
आचारचञ्चरीकाढ्या एतस्मात्कारणद्रुमात् ॥ ३६ ॥  
  
ये तु कारणस्यैकदेशे परिणामो जगदिति कल्पयन्ति तेषां कल्पनाप्यस्मिन्नेव   
नान्यत्रेत्याशयेनाह - इयमिति द्वाभ्याम् ॥ ३६ ॥  
  
अस्मादियमुदेत्युच्चैः संसाररचनाचला ।  
विचित्रतरुगुल्माढ्या शैलादिव वनावली ॥ ३७ ॥  
  
सर्वेषामविभिन्नोऽसौ त्रैलोक्योदरवर्तिनाम् ।  
ब्रह्मादीनां तृणान्तानां चिदात्मा सम्प्रकाशकः ॥ ३८ ॥  
  
अस्मिन्नेव कल्पनेति कुतो ज्ञातमिति चेदेतदभिन्नस्फूर्तिकत्वाज्जगत इत्याह -   
सर्वेषामिति ॥ ३८ ॥  
  
एकोऽसावहमाद्यन्तरहितः सर्वगाकृतिः ।  
चराचराणां भूतानामन्तः स्वानुभवः स्थितः ॥ ३९ ॥  
  
अस्य तस्य ममेमानि स्थावराणि चराणि च ।  
परिसङ्ख्यादिहीनानि शरीराणि बहूनि च ॥ ४० ॥  
  
परिच्छिद्य सङ्ख्यागणना व्यक्तीयत्ता । आदिपदाद्देशेयत्ताकालेयत्ते गृह्येते ॥   
४० ॥  
  
एकोऽसावनुभूत्यात्मा स्वानुभूतिवशात्स्वयम् ।  
सर्वदृग्द्रष्टृदृश्यत्वात्सहस्रकरलोचनः ॥ ४१ ॥  
  
स्वानुभूतिवशात्स्वात्मनि क्रियाविरोधेनानुभूत्यन्तरा   
घटनात्स्वप्रकाशानुभूत्यात्मायमित्यर्थः । परप्रकाशनेऽप्यस्य   
सङ्कोचाभावेन सर्वदृग्द्रष्टृदृश्यासाक्षितया भास्या यस्य   
तथाविधत्वात्प्रतिशरीरमात्मभेदासिद्धावयमेव सर्वेषां करलोचनैः   
सहस्रकरलोचन इत्यर्थः ॥ ४१ ॥  
  
एषोऽसावहमाकाशे सूर्यदेहेन चारुणा ।  
विहरामीतरेणापि वायुदेहेन वायुना ॥ ४२ ॥  
  
सर्वात्मभावं स्वस्य प्रत्येकमाह - एषोऽसाविति । एष   
प्रत्यक्षोऽसावीश्वरभूतोऽहं सूर्यभूतः सन्सूयदेहेन विहरामि । एवं   
वायुना वायुदेहेन ॥ ४२ ॥  
  
ममैतद्वपुरानीलं शङ्खचक्रगदाधरम् ।  
सर्वसौभाग्यसीमान्तं ह्यस्मिञ्जगति वल्गति ॥ ४३ ॥  
  
वल्गति व्यवहरति ॥ ४३ ॥  
  
अहमस्मिन्समुद्भूतः पद्मासनगतः सदा ।  
निर्विकल्पसमाधिस्थः परां निर्वृतिमागतः ॥ ४४ ॥  
  
अहं त्रिनेत्रयाऽकृत्या गौरीवक्राब्जषट्पदः ।  
सर्गान्ते संहरामीदं कूर्मोऽङ्गपटलं यथा ॥ ४५ ॥  
  
आकृत्या मूर्त्या ॥ ४५ ॥  
  
अहमिन्द्रेण रूपेण त्रिलोकीमखिलामिमाम् ।  
पालयामि क्रमप्राप्तां मठिकामिव तापसः ॥ ४६ ॥  
  
क्रमप्राप्तां मन्वन्तरक्रमप्राप्ताम् ॥ ४६ ॥  
  
स्त्रीपुमानहमेवैतत्कुमारो ह्यहमित्यपि ।  
जीर्णोऽहं देहधारित्वाज्जातोऽहं विश्वतोमुखः ॥ ४७ ॥  
  
त्वं स्त्री त्वं पुमानसि त्वं कुमार उत वा कुमारी । त्वं जीर्णो दण्डेन वञ्चसि   
त्वं जातो भवसि विश्वतोमुखः इति श्रुतिं स्वात्मनि स्वानुभवेन संवादयति   
- स्त्रीति ॥ ४७ ॥  
  
अहं तृणलतागुल्मजालं रसतया स्थितः ।  
उत्थापयामि चिद्भूमेः कूपोऽन्तरलतामिव ॥ ४८ ॥  
  
रसतया जीवसारतया जलतया च । कूपो जीर्णकूपः ॥ ४८ ॥  
  
स्वलीलार्थमिदं चारु जगदाडम्बरं ततम् ।  
मयाभिजातबालेन पङ्कक्रीडनकं यथा ॥ ४९ ॥  
  
अभिजातेन क्रीडनकनिर्माणकुशलेन बालेन ॥ ४९ ॥  
  
मयेदमाप्यते सर्वं सत्ता मां प्राप्य गच्छति ।  
मत्परित्यक्तमेतच्च सदप्येव न किञ्चन ॥ ५० ॥  
  
आप्यते कारणभावेन व्याप्यते । कार्यस्य च सत्ताप्रविलयेन मां प्राप्य   
गच्छति तिरोभवति । मया स्वतत्त्वदर्शनेन   
परित्यक्तमेतज्जगज्जिवन्मुक्तव्यवहारे सदपि न किञ्चन ॥ ५० ॥  
  
मयि स्फारे चिदादर्शे प्रतिबिम्बं यदागतम् ।  
तदस्ति नेतरद्यस्मान्मत्तोअण्यन्नेह विद्यते ॥ ५१ ॥  
  
कुसुमेष्वहमामोदः पुष्पपत्रेष्वहं छविः ।  
छविष्वहं रूपकला रूपेष्वनुभवोऽप्यहम् ॥ ५२ ॥  
  
इदानीमीश्वरभूतस्य स्वस्य विभूतिविस्तरमुपभोगेनुभवान्तरमाह -   
कुसुमेष्विति ॥ ५२ ॥  
  
यद्यत्किञ्चिदिदं दृश्यं जगत्स्थावरजङ्गमम् ।  
सर्वसङ्कल्परहितं तच्चित्तत्त्वमहं परम् ॥ ५३ ॥  
  
दृश्यं दर्शनार्ह स्थावरं जङ्गमं वा विभूतिमच्छ्रीमदूर्जितं वा   
तस्य सर्वस्योत्कर्षनिमित्तं चिदात्मतत्त्वं अहमेव किं   
सङ्कल्पादिदूषितजीवरूपेण नेत्याह - सर्वसङ्कल्परहितमिति । अत एव परम् ॥   
५३ ॥  
  
आद्या रसमयी शक्ती रसौघो विस्तृतो यया ।  
सा यथा दारुकुड्येषु तथाहं सर्ववस्तुषु ॥ ५४ ॥  
  
रसमयी आद्या शक्तिः रसतन्मात्रा यथा सागरनदी सरःकूपादिरसौघो   
जलौघः सन् विस्तृतः सैव जलभूता शक्तिर्दारुषु वृक्षेषु   
शाखापल्लवाद्युद्भवनिमित्ततया कुड्येषु च   
तृणयवाङ्कुराद्युद्भवनिमित्ततया प्रसृता तथाहं सर्ववस्तुषु   
तत्तत्कार्योद्भवनिमित्ततया प्रसृत इत्यर्थः ॥ ५४ ॥  
  
परमां तामहं सर्वपदार्थान्तरवर्तिताम् ।  
उपेत्य संविद्वैचित्र्यं प्रतनोमि स्वयेच्छया ॥ ५५ ॥  
  
स्वसृष्टकार्यान्तरानुप्रवेशेन जीवसंविद्वैचित्र्येऽपि स्वयमेव हेतुरित्याह ##-  
  
घृतं यथान्तः पयसो रसशक्तिर्यथा जले ।  
चिच्छक्तिः सर्वभावेषु तथान्तरहमास्थितः ॥ ५६ ॥  
  
इदं जगत्त्रिकालस्थं चिति मध्ये च संस्थितम् ।  
चेत्योपचाररहितं वस्तुजातमिवावनौ ॥ ५७ ॥  
  
चेत्योपचारश्चेत्यप्रथा तद्रहितं जडमिति यावत् । त्रिकालस्थमतीतं   
वर्तमानं भविष्यच्चेदं जगत् चिति चिद्रूपे मयि मध्ये एकांशे व्यवस्थितम् ।   
यथा तृणकाष्ठलोष्ठादिवस्तुजातमवनौ तद्वत् ॥ ५७ ॥  
  
भरिताशेषदिक्कुक्षिस्त्यक्तसङ्कोचविभ्रमः ।  
सर्वस्थः सर्वकर्ता च विराट् सम्राडहं स्थितः ॥ ५८ ॥  
  
विविधो व्यष्टिभेदेन राजत इति विराट् । सम्यक्समष्टिभावेन राजत इति सम्राट् ।   
अथवा विशेषेण राजान्तरेभ्यो राजत इति विराट् । सम्राट् सर्वेषां   
राज्ञामाज्ञापयिता ॥ ५८ ॥  
  
अपूर्वमनिबद्धेन्द्रमशस्त्रदलितामरम् ।  
अप्रार्थितं मे सम्प्राप्तं जगद्राज्यमिदं ततम् ॥ ५९ ॥  
  
इन्द्राधिकराज्याप्राप्तेः कथं सम्राट्त्वं तत्राह - अपूर्वमिति ॥ ५९ ॥  
  
अहो नु विततात्मास्मि न माम्यप्यात्मनात्मनि ।  
कल्पान्तपवनाधूत एकार्णव इवार्णवे ॥ ६० ॥  
  
न मामि कुसूले धान्यमिव समावेशं न प्राप्नोमि । अर्णवे   
प्राक्तनार्णवपरिमाणे ॥ ६० ॥  
  
नात्मन्यन्तमवाप्नोमि स्वस्थेऽन्तः स्वदिते स्वयम् ।  
क्षीरवारिनिधौ पङ्गुः सरीसृप इव स्फुरन् ॥ ६१ ॥  
  
अन्तः स्वयं स्वदिते स्वेनैव निरतिशयानन्दात्मना स्वदमाने । पङ्गुः   
कुण्ठितगतिः सरीसृपः सर्पः स्फुरन् सञ्चरन् ॥ ६१ ॥  
  
स्वल्पेयं मठिका ब्राह्मी जगन्नाम्नी सुसङ्कटा ।  
गजो बिल्व इव स्वाङ्गे न माति विपुलं वपुः ॥ ६२ ॥  
  
ब्राह्मी मठिका ब्रह्माण्डः । सुसङ्कटा सङ्कुचितगर्भा । विपुलं विस्तृतं   
वपुर्मत्स्वरूपं न माति न समाविशति ॥ ६२ ॥  
  
विरिञ्चिभवनात्पारे तत्त्वान्तेऽप्याहरत्पदम् ।  
प्रसरत्येव मे रूपमद्यापि न निवर्तते ॥ ६३ ॥  
  
उत्तरोत्तरदशगुणपार्थिवाद्यावरणावृताद्ब्रह्माण्डलक्षणाद्विरिञ्चिभव  
नात्पारेपरतश्चतुर्विंशतिसङ्ख्यानां   
साङ्ख्यवैष्णवादितन्त्रप्रसिद्धानां षट्त्रिंशत्सङ्ख्यानां   
शैवपाशुपताभिमतानां वा तत्त्वनामन्तेऽपि पदमाहरत् क्रममाणमिति   
यावत् । मे रूपं प्रसरत्येवेति वास्तवस्यैव विस्तारस्य प्रसारत्वेन कल्पना ॥ ६३ ॥  
  
अयं नामाहमित्यन्तः कुतो निरवलम्बना ।  
अपर्यन्ताकृतेरेषा किलासीत्स्वल्पता मम ॥ ६४ ॥  
  
अयं देहादिरहमिति कल्पना कुत आसीदियन्तं कालमित्यर्थः ॥ ६४ ॥  
  
भवानयमयं चाहमिति मिथ्यैव विभ्रमः ।  
को देहः कोऽप्यदेहो वा को मृतः कश्च जीवति ॥ ६५ ॥  
  
देहस्यैवाप्रसिद्धावदेहोऽपि कः । वन्ध्यापुत्रस्येव तद्धन्तुरप्यप्रसिद्धेः ।   
एवं को मृतः प्राणस्यैवाप्रसिद्धौ कस्तेन वियुक्तः । कश्च जीवति प्राणान्   
धारयति ॥ ६५ ॥  
  
वराकाः पेलवधियो बभूवुर्मे पितामहाः ।  
ये साम्राज्यमिदं त्यक्त्वा रेमिरे भवभूमिषु ॥ ६६ ॥  
  
मिथ्या साम्राज्यासक्तान्स्वपितामहादीनिदानीमनुशोचति - वराका इति ।   
पेलवधियः क्षुद्रधिय इति यावत् ॥ ६६ ॥  
  
क्वेयं किल महादृष्टिर्भरिता ब्रह्मबृंहिता ।  
क्व सरीसृपभीमाशा भीमा राज्यविभूतिभिः [विभूतयः इति   
पाठश्चेत्साधु] ॥ ६७ ॥  
  
सरीसृपाः सर्पा इव भीमाभिराशाभिर्मीमाः ॥ ६७ ॥  
  
अनन्तानन्दसम्भोगा परोपशमशालिनी ।  
शुद्धेयं चिन्मयी दृष्टिर्जयत्यखिलदृष्टिषु ॥ ६८ ॥  
  
सर्वभावान्तरस्थाय चेत्यमुक्तचिदात्मने ।  
प्रत्यक्चेतनरूपाय मह्यमेव नमो नमः ॥ ६९ ॥  
  
जयाम्यहमजो जातो जीर्णसंसारसंसृतिः ।  
प्राप्तप्राप्यो महात्मायं जीवामि च जयामि च ॥ ७० ॥  
  
यतोऽहं चिरभुक्तमन्नमिव जीर्णा संसारसंसृतिर्येन तथाविधः सन् अजो   
जातः अतो जयामि सर्वतो जेतव्यजयफलं सर्वानर्थनिवृत्तिं प्राप्तोऽस्मि । किञ्च   
प्राप्तानि प्राप्तव्यानि सर्वाणि सुखानि येन तथाविधः सन् जीवामि जीवितसाफल्यं   
प्राप्तोऽस्मि । अत एव जयामि सर्वोत्कर्षेण वर्ते चेत्यर्थः ॥ ७० ॥  
  
इदमुत्तमसाम्राज्यं बोधं सन्त्यज्य शाश्वतम् ।  
न रमेऽहमरम्यासु राज्यदुःखविभूतिषु ॥ ७१ ॥  
  
दारुवारिदृषन्मात्रे लुलितो यो धरातले ।  
धिग्वराकमनात्मज्ञं तं कुदानवकीटकम् ॥ ७२ ॥  
  
वनदुर्गे दारुणि जलदुर्गे वारिगिरिदुर्गे च दृषदः मिन्वन्तीति मात्राः विपत्सु   
शरणं यत्र तथाविधे धरातले भूतले स्वामित्वाभिमानेन यो लुलितो लोलतां   
गतस्तं कुदानवलक्षणं कीटकम् । कीटकेष्वपि दारुकीटकानां   
दारुभिर्दुर्गभूतैर्वारिकीटकानां वारिणा   
दृषत्सन्धिगतवृश्चिकादिकीटकानां दृषद्भिश्च त्राणदर्शनात्स्वतः   
स्वत्राणशक्तेस्तुल्यत्वादित्यर्थः ॥ ७२ ॥  
  
अविद्यैकात्मभिर्द्रव्यैरविद्यामयमङ्गकम् ।  
अज्ञेन सन्तर्पयता किं नाम गुरुणा कृतम् ॥ ७३ ॥  
  
कार्यकारणयोरभेदादविद्यैकात्मकैः । द्रव्यैरन्नपानादिविषयैः । गुरुणा   
पित्रा ॥ ७३ ॥  
  
वर्षाणि कतिचित्प्राप्य जगच्छ्रीमठिकामिमाम् ।  
किं नाम प्रापदुचितं हिरण्यकशिपुः किल ॥ ७४ ॥  
  
जगत्त्रैलोक्यं तल्लक्षणां श्रीयुक्तां मठिकाम् । उचितं काश्यपे कुले   
जन्मनोनुरूपं परमपुरुषार्थम् ॥ ७४ ॥  
  
अनास्वाद्येदमानन्दं जगद्राज्यशतान्यपि ।  
समास्वादयता नेह किञ्चिदास्वादितं भवेत् ॥ ७५ ॥  
  
अयमात्मैवानन्द इदमानन्दस्तम् । इदं जडदुःखरूपमपि   
देहेन्द्रियविषयाद्यानन्दयति आनन्दरूपतयानुभावयतीति वा इदमानन्दस्तम् ॥   
७५ ॥  
  
न किञ्चिद्येन सम्प्राप्तं तेनेदं परमामृतम् ।  
सम्प्राप्यान्तः प्रपूर्णेन सर्वं प्राप्तमखण्डितम् ॥ ७६ ॥  
  
एकसम्प्राप्त्यैव विनैव विषयं सर्वविषयसुखप्राप्तिमाह - न किञ्चिदिति ।   
अखण्डितं निरन्तरम् ॥ ७६ ॥  
  
त्यक्त्वा पदमिदं मूर्खो मितमेति न पण्डितः ।  
उष्ट्रो हि त्यक्तसुलतः कण्टकं याति नेतरः ॥ ७७ ॥  
  
त्यक्ता सुलता फलभरानतद्राक्षादिवल्ली येन तथाविधः सन् ॥ ७७ ॥  
  
परां दृष्टिमिमां त्यक्त्वा दग्धराज्ये रमेत कः ।  
कस्त्यक्त्वेक्षुरसं प्राज्ञः कटु निम्बपयः पिबेत् ॥ ७८ ॥  
  
निम्बपयः पिचुमन्दपत्ररसम् ॥ ७८ ॥  
  
मूर्खा एव हि ते सर्वे बभूवुर्मे पितामहाः ।  
इमां दृष्टिं परित्यज्य रेमिरे राज्यसङ्कटे ॥ ७९ ॥  
  
रेमिरे ये इति शेषः ॥ ७९ ॥  
  
क्व फुल्लानन्दनस्थल्यः क्व दग्धमरुभूमयः ।  
क्वेमा बोधदृशः शान्ताः क्व भोगेष्वात्मबुद्धयः ॥ ८० ॥  
  
भोगेषु भोगायतनदेहादिषु ॥ ८० ॥  
  
न किञ्चिदपि त्रैलोक्ये यद्राज्यमपि वाञ्छते ।  
सर्वमस्त्येव चित्तत्त्वे तत्कस्मान्नानुभूयते ॥ ८१ ॥  
  
न किञ्चिदपि सुखमिति शेषः । राज्यमपि प्राप्येति शेषः ॥ ८१ ॥  
  
चिता सर्वस्थया स्वस्थसमया निर्विकारया ।  
सर्वया सर्वदा सर्वं सर्वतः साधु लभ्यते ॥ ८२ ॥  
  
सर्वं सुखं तत्साधनं च ॥ ८२ ॥  
  
भासिनी तैजसी शक्तिरमृतप्राप्तिरैन्दवी ।  
ब्राह्मी महत्ता महती शाक्री त्रैलोक्यराजता ॥ ८३ ॥  
  
तत्कुतस्तत्राह - भासिनीत्यादिना । यतः भासिन्यादयस्तत्तत्सुखनिमित्ता   
विचित्राः शक्तयः परया चिता क्रियन्ते इत्यष्टमेनान्वयः । ब्राह्मी   
हैरण्यगर्भी । महत्ता मान्यता । महती सर्वोत्कृष्टा ॥ ८३ ॥  
  
परमा पूर्णता शार्वी जयलक्ष्मीश्च वैष्णवी ।  
मानसी शीघ्रगतिता बलवत्ता च वायवी ॥ ८४ ॥  
  
शर्वः शिवस्तत्सम्बन्धिनी परमा पूर्णता   
निरतिशयज्ञानैश्वर्यानन्दशक्तिसम्पूर्णता ॥ ८४ ॥  
  
आग्नेयी दाहकलना पायसी रसनिर्वृतिः ।  
मौनी महातपःसिद्धिर्विद्या बार्हस्पती तथा ॥ ८५ ॥  
  
पायसी जलसम्बन्धिनी रसनिर्वृत्तिराप्यायकता । मौनी   
भृग्वादिमुनिसम्बन्धिनी विद्या वाक्पतिता ॥ ८५ ॥  
  
वैमानिकी व्योमगतिः स्थिरता चापि पार्वती ।  
गम्भीरताथ सामुद्री मैरवी च महोन्नतिः ॥ ८६ ॥  
  
शमश्रीः सौगती सौम्या मादिरी मदलोलता ।  
माधवी पुष्पमयता वार्षिकी [शारदी घनसस्यतेति पाठः]   
घनशब्दिता ॥ ८७ ॥  
  
सौगती सुगतराद्धान्तसिद्धा शमश्रीः शून्यतालक्षण सर्वोपप्लवशान्तिः ।   
अथवा शोभना गतिः सुगतिर्ब्रह्मसाक्षात्कारस्तत्सम्बन्धिनी शमश्रीः   
सर्वानर्थनिर्वापणशक्तिः ॥ ८७ ॥  
  
याक्षी च मायामयता नाभसी निष्कलङ्कता ।  
शीततापि च तौषारी नैदाघी तापतप्तता ॥ ८८ ॥  
  
मायामयता मायाप्रचुरता । निष्कलङ्कता निर्लेपता ॥ ८८ ॥  
  
एताश्चान्यास्तथा बव्ह्यो देशकालक्रियात्मिकाः ।  
नानाकारविकारोत्थास्त्रिकालोदरसंस्थिताः ॥ ८९ ॥  
  
त्रिकालोदरसंस्थिता अतीता अनागता वर्तमानाश्चेत्यर्थः ॥ ८९ ॥  
  
विचित्राः शक्तयः स्वस्थसमया निर्विकारया ।  
चिता क्रियन्ते परया कलाकलनयुक्तया ॥ ९० ॥  
  
स्वस्थया स्वभावादप्रच्युतया अत एव समया एकरूपया । निर्विकारया   
वास्तवविकारशून्यया चिता । कलाकलनं तच्छक्तिकार्यानुसन्धानं   
तद्युक्तया ॥ ९० ॥  
  
विकल्पहीना चित्सर्वा पदार्थशतदृष्टिषु ।  
सममेवाभिपतति प्रभा प्राभाकरी यथा ॥ ९१ ॥  
  
ननु विचित्राणामर्थानां विचित्रप्रथादर्शनात्कथं चितः समता तत्राह -   
विकल्पेति । सर्वासर्ववृत्तिप्रविष्टापि चित्तवृत्तिगतैर्विकल्पवैचित्र्यैर्लिप्यते ।   
यथा प्राभाकरी प्रभा न वृत्तिकृतैः स्थाणुपुरुषादिविकल्पैस्तद्वदित्यर्थः   
॥ ९१ ॥  
  
सर्वाशाकोशविश्रान्तां पदार्थपटलीं महीम् ।  
कालत्रयेहाकलितां यथानुभवति क्षणात् ॥ ९२ ॥  
  
दिक्कालभेदप्रयुक्तमपि वैषम्यमस्या नास्तीत्याह - सर्वाशेति । महीं   
वह्वीम् । अनुभवति प्रकाशयति सौरी प्रभा यथा तथा चिदपि चेतति प्रथयतीति   
परेणान्वयः ॥ ९२ ॥  
  
तथा समस्तसंसारबृहद्दृश्यदशाश्रियम् ।  
कालत्रयस्थाममला चिच्चेतति तदात्मिका ॥ ९३ ॥  
  
तुल्यकालपरामृष्टा त्रिकालकलनाशता ।  
अनन्तभुवनाभोगा परिपूर्णैव शुद्धचित् ॥ ९४ ॥  
  
देशकालभेदाश्च स्वाप्रदेशकालदैर्घ्ये इवाभिन्नकालयैव चिता भास्यन्त   
इत्याह - तुल्यकालेति । तुल्यशब्दोऽभिन्नपरः । तथा च परिपूर्णा अखण्डैव   
शुद्धचिदभिन्नकालपरामृष्टैव सती अतीतादित्रिकालकलनाशतभिन्नेव   
प्रत्यक्षानुमित्युपमित्याद्यनन्तमानमेयपुरुषभेदभिन्नाभोगेव च   
भातीत्यर्थः ॥ ९४ ॥  
  
परामृष्टत्रिकालाया दृष्टानन्तदृशश्चितः ।  
समतापरपर्याया पूर्णतैवावशिष्यते ॥ ९५ ॥  
  
अत एव कालभेदे वृत्तिभेदेऽपि च तत्साक्षिण्याश्चितो न भेद इति पूर्णतैवेत्याह   
- परामृष्टेति ॥ ९५ ॥  
  
तुल्यकालावबुद्धेन स्वादुना कटुनापि चित् ।  
समेन समतामेति मधुनिम्बानुभूतिवत् ॥ ९६ ॥  
  
अत एव मधुरद्वयस्य तिक्तद्वयस्य वा युगपदास्वादे विषयभेदेऽपि   
नानुभूतिभेद इति विषयादिभेदो न चिद्भेदप्रयोजक इत्याह - तुल्यकालेति ।   
समेन तुल्यरसेन स्वादुना मधुरद्वयेन । तत्र   
मधुनिम्बाद्येकैकानुभूतिवदिति चिदभेदे दृष्टान्तः ॥ ९६ ॥  
  
त्यक्तसङ्कल्पकलया सूक्ष्मया चिद्व्यवस्थया ।  
सर्वभावानुगतया सत्ताद्वैतैकरूपया ॥ ९७ ॥  
  
घटपटादिविचित्रा पदार्थश्रीरपि त्यक्तपरस्परव्यावर्तकभेदसङ्कल्पकलया   
सूक्ष्मया सत्ताद्वैतैकरूपया चिद्व्यवस्थया तुल्यकालमनुभूयमाना   
साम्येनैवानुभूयते न भेदवैषम्येणेति न विषयादिभेदश्चिद्भेदक इति   
द्वयोरर्थः ॥ ९७ ॥  
  
विचित्रापि पदार्थश्रीरन्योन्यवलितान्तरा ।  
तुल्यकालानुभवना साम्येनैवानुभूयते ॥ ९८ ॥  
  
भावेनाभावमाश्रित्य भावस्त्यजति दुःखताम् ।  
प्रेक्ष्य भावमभावेन भावस्त्यजति दुष्टताम् ॥ ९९ ॥  
  
भेदसङ्कल्पकलात्यागे उपायमाह - भावेनेति । भावेन चित्तेन   
वाचारम्भणश्रुत्या नेतिनेत्यादिश्रुत्या आचार्योपदेशस्वविचारादिना च   
दृश्यजातस्याभावमाश्रित्य स चित्तरूपो भावो दुःखतां   
शोकमोहादिपरिणामं सद्यस्त्यजति । तथापि रागादिसंस्कारदुष्टतया   
कालान्तरे पुनः शोकाद्युद्भवः स्यादतः   
सर्वदृश्यप्रतिषेधलक्षणेनाभावेन भावं   
परमार्थसदद्वैतानन्दस्वभावमात्मानं प्रेक्ष्य स चित्तलक्षणो भावो   
रागादिदुष्टतामपि जहाति । रसोऽप्यस्य परं दृष्ट्वा निवर्तते इति   
भगवद्वचनात् । अतो बीजाभावाद्भेदसङ्कल्पकलात्यागः सिद्ध इत्यर्थः ॥ ९९ ॥  
  
कालत्रयमपश्यन्त्या हीनायाश्चेत्यबन्धनैः ।  
चितश्चेत्यमुपेक्षिण्याः समतैवावशिष्यते ॥ १०० ॥  
  
उक्तमर्थं भङ्ग्यन्तरेणोपपादयति - कालत्रयमिति । वर्तमानं चेत्यं   
दृश्यं उपेक्षिण्या अतीतचेत्यवासनाबन्धनैर्हीनायाश्चेत्याधारं   
कालत्रयमप्यपश्यन्त्याश्चितो न भाव्यपि चेत्ययोगः सम्भाव्यत इति समतैव   
परिशिष्यत इत्यर्थः ॥ १०० ॥  
  
याति वाचामगम्यत्वादसत्तामिव शाश्वतीम् ।  
नैरात्म्यसिद्धान्तदशामुपयातेव तिष्ठति ॥ १०१ ॥  
  
उपयातेवेति । वस्तुतस्तु नोपयाता यतस्तिष्ठति सतोऽसत्त्वायोगादिति भावः ॥ १०१ ॥  
  
भवत्यात्मा तथा ब्रह्म न किञ्चिच्चाखिलं च वा ।  
परमोपशमेऽलीना मोक्षनाम्ना परोच्यते ॥ १०२ ॥  
  
यस्तिष्ठति स शास्त्रीयव्यवहारे प्रत्यक्त्वादात्मा भवति तथा बृहत्त्वाद्ब्रह्म   
भवति । परमार्थदृशा तु वाचां प्रवृत्त्यभावान्न किञ्चित् । यदि च   
प्रवृत्तिनिमित्तकल्पनया शब्दप्रवृत्तिरुच्येत तदा   
सङ्कोचकारणभावात्सर्वप्रवृत्तिनिमित्तकल्पनादखिलं च । यतो वाचो   
निवर्तन्ते अप्राप्य मनसा सह तस्मात्तत्सर्वमभवत् इति च श्रुतौ द्वेधापि   
निरूपणादिति भावः । सर्वदृश्यानां परमोपशमे सति तदवधित्वादलीना   
परा समता मोक्षनाम्नोच्यत इत्यर्थः ॥ १०२ ॥  
  
सङ्कल्पकलिता त्वेषा मन्दाभासतया जगत् ।  
न सम्यक्पश्यतीदं चिद्दृष्टिः पटलिनी यथा ॥ १०३ ॥  
  
इत्थं भेदसङ्कल्पकलनात्यागः सोपायो वर्णितः । इदानीं सङ्कल्पकलने चितो   
मान्द्यप्रसरक्रममाह - सङ्कल्पे इत्यादिना ।   
जगत्सम्यक्पारमार्थिकरूपेण न पश्यति । पटलिनी पटलावरणवती ॥ १०३ ॥  
  
ईहानीहामयैरन्तर्या चिदावलिता मलैः ।  
सा हि नोड्डयितुं शक्ता पाशबद्धेव पक्षिणी ॥ १०४ ॥  
  
ईहानीहामयैरिष्टानिष्टसङ्कल्पनरूपैर्मलैः उड्डयितुं सर्वनभो व्याप्तुं   
नभसा गन्तुं च ॥ १०४ ॥  
  
सङ्कल्पकलनेनैव ये केचन जना इमे ।  
पतिता मोहजालेषु विनेत्रा इव पक्षिणः ॥ १०५ ॥  
  
सङ्कल्पजालवलितैर्विषयावटपातिभिः ।  
पदवी गतबाधेयं न दृष्टा मत्पितामहैः ॥ १०६ ॥  
  
इयं गतबाधा निर्दुःखा अपरिच्छिन्नात्मपदवी न दृष्टा ॥ १०६ ॥  
  
दिनैः कतिपयैरेव स्फुरिता धरणीतले ।  
वराकास्तेन ते नष्टा मशकाः कुहरेष्विव ॥ १०७ ॥  
  
तेन आत्मपदव्यदर्शनेन । ते मत्पितामहाः ॥ १०७ ॥  
  
यद्यज्ञास्यन्निमे तत्त्वं भोगदुःखार्थिनस्तदा ।  
भावाभावान्धकूपेषु नापतिप्यन्हताशयाः ॥ १०८ ॥  
  
हताशया दुर्बुद्धयः । इमे मत्पितामहा यदि आत्मतत्त्वमज्ञास्यंस्तदा   
नापतिष्यन् । हेतुहेतुमत्त्वे लिङ्निमित्ते क्रियातिपत्तौ ऌङ् ॥ १०८ ॥  
  
इच्छाद्वेषसमुत्थेन द्वन्द्वमोहेन जन्तवः ।  
धराविवरमग्नानां कीटानां समतां गताः ॥ १०९ ॥  
  
द्वन्द्वमोहेन सुखदुःखशीतोष्णाद्यर्जनप्रतीकाराभिनिवेशेन ॥ १०९ ॥  
  
ईहितानीहिताकाराः कलनामृगतृष्णिकाः ।  
सत्यावबोधमेघेन यस्य शान्ताः स जीवति ॥ ११० ॥  
  
सत्यावबोधमेघेन द्वन्द्वतापोपशान्त्या शान्ताः । स जीवति सार्थकजीवन इति   
यावत् ॥ ११० ॥  
  
कुतः किलास्याः शुद्धाया अविच्छिन्नामलाकृतेः ।  
चन्द्रिकाया रुचः कोष्णाः कलङ्काः कलनाश्चितः ॥ १११ ॥  
  
सत्यावबोधमात्रेण कथं तच्छान्तिरिति चेदसत्त्वदेवेत्याह - कुत इति ।   
कोष्णा मन्दोष्णाः । कलङ्काः श्यामिकाः ॥ १११ ॥  
  
आत्मनेऽस्तु [आत्मने तु नमो इति पाठः] नमो   
मह्यमविच्छिन्नचिदात्मने ।  
लोकालोकमणे देव चिरेणाधिगतोऽस्यहो ॥ ११२ ॥  
  
इदानीमखण्डवाक्यार्थं साक्षात्कृत्य   
तद्भावेऽवस्थितमात्मानमतिदुर्लभमधिगतं प्रणयान्नमस्यति -   
आत्मने इति । लोकस्यालोको ज्ञानप्रकाशस्तन्निमित्तभूतमणे । चिरेणेति ।   
तथाचोक्तं स्वाराज्यसिद्धौ अपि भूपरमाणुभूरिसङ्ख्येष्वपयातेषु   
चतुर्मुखेष्वलब्धात् । अपदुःखनिरन्तसौख्यसिन्धोर्न च लाभोऽस्ति परो   
निजात्मलाभात् ॥ इति ॥ ११२ ॥  
  
परामृष्टोऽसि लब्धोऽसि प्रोदितोऽसि चिराय च ।  
उद्धृतोसि विकल्पेभ्यो योसि सोसि नमोस्तु ते ॥ ११३ ॥  
  
प्रोदितः स्वीयपरमार्थरूपेणाभिव्यक्तः ॥ ११३ ॥  
  
मह्यं तुभ्यमनन्ताय मह्यं तुभ्यं शिवात्मने ।  
नमो देवाधिदेवाय पराय परमात्मने ॥ ११४ ॥  
  
प्रथमे मह्यन्तुभ्यमिति पदे परस्परविशेषणेन शोधनार्थे । अत   
एवानन्ताय । द्वितीये तु अखण्डैकरसतालक्षणः वाक्यार्थलाभार्थे । अत एव   
शिवात्मने देवानां ब्रह्मादीनां सर्वेन्द्रियप्राणमनसां चधिदेवाय   
अधिष्ठाय प्रकाशकाय ॥ ११४ ॥  
  
गतघनपरिपूर्णमिन्दुबिम्बं  
गतकलनावरणं स्वमेव रूपम् ।  
स्ववपुषि मुदिते स्वयं स्वसंस्थं  
स्वयमुदितं स्ववशं स्वयं नमामि ॥ ११५ ॥  
  
गतघनं निरस्तमेघावरणं परिपूर्णमिन्दुबिम्बमिवेति शेषः । स्ववपुषि   
स्वात्मनि मुदिते आनन्दैकरसे स्वयमनन्याधारतया स्वेन पारमार्थिकरूपेण   
संस्थं विश्रान्तम् । निराधारमिति यावत् । स्वयमुदितं स्वप्रकाशं   
स्ववशं स्वाधीनस्वानन्दं स्वयमनन्योऽहं नमामि ।   
सर्वोत्कर्षेणानुसन्दधे इत्यर्थः ॥ ११५ ॥  
  
इत्यार्षे श्रीवासिष्ठमहारामायणे वाल्मीकीये   
मोक्षोपायेषूपशमप्रकरणे प्रह्रादात्मोपदेशयोगो नाम   
चतुस्त्रिंशः सर्गः ॥ ३४ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
प्रह्रादात्मोपदेशयोगो नाम चतुस्त्रिंशः सर्गः ॥ ३४ ॥  
  
  