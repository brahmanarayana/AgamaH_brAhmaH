+++
title = "२६"

+++
षड्विंशः सर्गः २६  
  
श्रीवसिष्ठ उवाच ।  
  
इति सञ्चिन्त्य बलवान्बलिरामीलितेक्षणः ।  
दध्यौ कमलपत्राक्षं शुक्रमाकाशमन्दिरम् ॥ १ ॥  
  
स्मृत्या यातस्य शुक्रस्य सङ्क्षेपेण बलिं प्रति ।  
तत्त्वसारोपदेशोऽथ नभोगतिरिहेर्यते ॥ १ ॥  
  
आकाशो ब्रह्माकाश एव मन्दिरं विश्रान्तिस्थानं यय तम् ॥ १ ॥  
  
सर्वस्थं चिन्तयानं तु नित्यध्यानोऽथ भार्गवः ।  
चेतःस्थं ज्ञातवान् शिष्यं बलिं गुर्वर्थिनं पुरे ॥ २ ॥  
  
अथ नित्यध्यानोऽभीक्ष्णं ध्यानपरो भार्गवः   
सर्वान्तरब्रह्मरूपत्वात्सर्वस्थं स्वं चिन्तयानं स्वचेतःस्थं बलिं   
शिष्यं गुर्वर्थिनं तत्त्वजिज्ञासया स्वदर्शनेच्छुं ज्ञातवानित्यन्वयः ॥ २ ॥  
  
अथ सर्वगतानन्तचिदात्मा भार्गवः प्रभुः ।  
आनिनाय स देहं स्वं रत्नवातायनं बलेः ॥ ३ ॥  
  
अथ स भार्गवः स्वं देहं बलेः रत्नवातायनं रत्नगवाक्षस्थानं प्रति   
आनिनाय । स्वयमाजगामेति यावत् ॥ ३ ॥  
  
गुरुदेहप्रभाजालपरिमृष्टतनुर्बलिः ।  
बुबुधे प्रातरर्कांशुसम्बोधितमिवाम्बुजम् ॥ ४ ॥  
  
परिमृष्टतनुः संस्पृष्टशरीरः । सम्बोधितं विकासितम् ॥ ४ ॥  
  
तत्र रत्नार्घ्यदानेन मन्दारकुसुमोत्करैः ।  
पादाभिवन्दनैरेनं पूजयामास भार्गवम् ॥ ५ ॥  
  
रत्नार्घ्यपरिपूर्णाङ्गं कृतमन्दारशेखरम् ।  
महार्हासनविश्रान्तमथोवाच गुरुं बलिः ॥ ६ ॥  
  
बलिरुवाच ।  
  
भगवंस्त्वत्प्रसादोत्था प्रतिभेयं पुरस्तव ।  
नियोजयति मां वक्तुं कार्यं कर्तुमिवार्कभाः ॥ ७ ॥  
  
प्रतिभा नवनवोन्मेषशालिनी बुद्धिः यथा प्रातरुदिता अर्कभा ब्राह्मणादीन्   
सन्ध्यावन्दनादिकार्यं कर्तुं सन्निधानमात्रेण नियोजयति तद्वत् ॥ ७ ॥  
  
भोगान्प्रति विरक्तोऽस्मि महासम्मोहदायिनः ।  
तत्तत्त्वं ज्ञातुमिच्छामि महासम्मोहहारि यत् ॥ ८ ॥  
  
यत्स्वज्ञानमात्रेण महासम्मोहहारि तत्तादृशं तत्त्वम् ॥ ८ ॥  
  
कियन्मात्रमिदं भोगजालं किम्मयमेव वा ।  
कोऽहं कस्त्वं किमेते वा लोका इति वदाशु मे ॥ ९ ॥  
  
कियती मात्रा उत्कर्षावधिर्यस्य तत् । भोगजालं विषयसुखम् । किम्मयं   
किम्प्रकृतिकमिति भोगतत्त्वप्रश्नः । कोऽहं कस्त्वमिति भोक्तृतत्त्वप्रश्नः ।   
किमेते लोका इति भोग्यतत्त्वप्रश्नः । लोक्यन्ते इति लोका इति व्युत्पत्तेः ॥ ९ ॥  
  
शुक्र उवाच ।  
  
बहुनात्र किमुक्तेन खं गन्तुं यत्नवानहम् ।  
सर्वदानवराजेन्द्र सारं सङ्क्षेपतः शृणु ॥ १० ॥  
  
भोक्रादित्रिपुटीभेदस्यैकस्यां चिति कल्पितत्वात्सङ्क्षेपतस्तदुपदेशेनैव   
प्रश्नत्रयस्याप्युत्तरं सुवचमित्याशयं द्योतयन्नाह - बहुनेति । खं   
आकाशमार्गम् । सारं प्रश्नत्रयसारम् ॥ १० ॥  
  
चिदिहास्ति हि चिन्मात्रमिदं चिन्मयमेव च ।  
चित्त्वं चिदहमेते च लोकाश्चिदिति सङ्ग्रहः ॥ ११ ॥  
  
इह जगति चिदस्ति । हिशब्दस्तत्सिद्धेरन्यनिरपेक्षत्वप्रसिद्धिद्योतनाय । अत इदं   
चिद्दृश्यं चिदधीनसिद्धिकं भोगजातं चिदेव मात्रा उत्कर्षावधिर्यस्य   
तथाविधम् । यतो वाचो निवर्तन्ते इति श्रुत्या पूर्णचित एव   
सर्वानन्दोत्कर्षावधित्वोक्तेः । चित्येव भेदवैचित्र्याध्यासाच्चिन्मयमेव च   
एतस्यैवानन्दस्यान्यानि भूतानि मात्रामुपजीवन्ति इति श्रुतेः । एवं   
तत्त्वमस्यहं ब्रह्मास्मि एष ब्रह्मैष इन्द्रः नान्योऽतोऽस्ति द्रष्टा नान्योऽतोऽस्ति   
श्रोता इत्यादिश्रुतिशतेभ्यस्त्वमहमादिभोक्तृतत्त्वमपि चिन्मात्रमेवेत्याह ##-  
तत्सत्तास्फूर्त्योश्चिदधीनत्वात् ब्रह्मैवेदं विश्वमिदं वरिष्ठं   
इत्यादिश्रुतेश्चेत्याशयेनाह - एते चेति ॥ ११ ॥  
  
भव्योऽसि चेत्तदेतस्मात्सर्वमाप्नोषि निश्चयात् ।  
नो चेत्तद्बह्वपि प्रोक्तं त्वयि भस्मनि हूयते ॥ १२ ॥  
  
भवतीति भव्यः श्रद्दधानो विवेकी ॥ १२ ॥  
  
चिच्चेत्यकलनाबन्धस्तन्मुक्तिर्मुक्तिरुच्यते ।  
चिदचेत्याखिलात्मेति सर्वसिद्धान्तसङ्ग्रहः ॥ १३ ॥  
  
चितश्चेत्याकारकलनैव बन्धः अचेत्या चेत्याकारनिर्मुक्ता । अखिलात्मा   
पूर्णात्मा ॥ १३ ॥  
  
एनं निश्चयमादाय विलोकयसि हेलया ।  
स्वयमेवात्मनात्मानमनन्तं पदमाप्स्यसि ॥ १४ ॥  
  
विलोकयसि चेदिति शेषः । आत्मनां अखण्डाकारवृत्त्या रूढप्रतीचा ॥ १४ ॥  
  
खं व्रजाम्यहमत्रैव मुनयः सप्त सङ्गताः ।  
केनापि सुरकार्येण वस्तव्यं तत्र वै मया ॥ १५ ॥  
  
खं देवलोकः । वस्तव्यं अवश्यं सन्निधातव्यम् । भावे तव्यः ॥ १५ ॥  
  
राजन्यावदयं देहस्तावन्मुक्तधियामपि ।  
यथाप्राप्तक्रियात्यागो रोचते न स्वभावतः ॥ १६ ॥  
  
ननु मुक्तधियः कृतकृत्यस्य तव तत्र अगमने का क्षतिस्तत्राह -   
राजन्निति ॥ १६ ॥  
  
इति कथितवताथ भार्गवेण  
स्फुटजलराशिपथा महाजवेन ।  
प्लुतमलिशबले नभोन्तराले  
तरलतरङ्गवदाकुले ग्रहौघैः ॥ १७ ॥  
  
अथ इति कथितवता भार्गवेण ग्रहौघैराकुले अत एव पुष्परेणुव्याप्तोऽलिरिव   
शबले किर्मीरे नभोन्तराले स्फुटेन जलराशेर्मेघस्य समुद्रस्य च पथा   
उपरिमार्गेण तरलतरङ्गवन्महाजवेन प्लुतं उड्डीनम् । भावे क्तः ॥ १७ ॥  
  
इत्यार्षे श्रीवासिष्ठमहारामायणे वाल्मीकीये दे०   
मोक्षोपायेषूपशमप्रकरणे बल्युपदेशयोगो नाम षड्विंशः सर्गः ॥   
२६ ॥  
  
इति श्रीवासिष्ठमहारामायणतात्पर्यप्रकाशे उपशमप्रकरणे   
बल्युपदेशयोगो नाम षड्विंशः सर्गः ॥ २६ ॥  
  
  