+++
title = "०५८"

+++
अष्टपञ्चाशः सर्गः ५८  
  
श्रीराम उवाच ।  
  
अहो नु विततोदारा विमला विपुलाचला ।  
भवता भगवन्भूत्यै भूयो दृष्टिरुदाहृता ॥ १ ॥  
  
सर्वत्र सर्वसर्गश्रीः सदैवास्ति न चेति च ।  
दृष्टिभेदेन पाषाणाख्यायिकार्थोऽत्र वर्ण्यते ॥  
  
प्रासङ्गिके जीवन्मुक्ताहङ्कारस्याबाधकत्वे समर्थिते प्रक्रान्तस्य सर्वत्र सर्वथा   
सर्वमित्याद्यर्थस्य पाषाणाख्यायिकया समर्थनं यत्प्रतिज्ञातं तदेव प्रष्टुं   
भूमिकां रचयति - अहो इति ॥ १ ॥  
  
सर्वथा सर्वदा सर्वं सर्वं सर्वत्र सर्वदा ।  
सदित्येव स्थितं सत्यं समं समनुभूतितः ॥ २ ॥  
  
सर्वं सर्वत्र सर्वथा सत् सर्वं सर्वत्र सर्वदा च सत् इति यत्प्रस्तुतं तदनुभूतितो   
विमृश्यमानं सममविषममेकरसमेव पर्यवस्यति । सर्वधर्मधर्मिणां   
देशतः कालतो वस्तुतश्च सर्वभावे व्यावृत्तिव्यावर्तकताद्यसिद्धेरिति भावः ॥ २ ॥  
  
अयमस्ति मम ब्रह्मन्संशयस्तं निवारय ।  
किमिदं भगवन्नाम पाषाणाख्यानमुच्यते ॥ ३ ॥  
  
तत्र प्रष्टव्यांशं दर्शयति - अयमिति । इदं पाषाणाख्यानं किं केनांशेन   
साम्यमभिप्रेत्योच्यते । व्यावर्तकधर्मवतोरेव साधारणधर्मेण   
सादृश्यप्रसिद्धेरिति भावः ॥ ३ ॥  
  
श्रीवसिष्ठ उवाच ।  
  
सर्वत्र सर्वदा सर्वमस्तीति प्रतिपादने ।  
पाषाणाख्यानदृष्टान्तो मयायं तव कथ्यते ॥ ४ ॥  
  
अयं वक्ष्यमाणप्रकारः ॥ ४ ॥  
  
नीरन्ध्रैकघनाङ्गस्य पाषाणस्यापि कोटरे ।  
सन्ति सर्गसहस्राणि कथयेति प्रदर्श्यते ॥ ५ ॥  
  
न पाषाणसाम्यं सर्वधर्मसङ्करं वा वक्तुं पाषाणाख्यायिकारभ्यते किन्तु   
पाषाणोदराध्यासाधिष्ठाने ब्रह्मणि असङ्कीर्णतयैव   
सर्वजगदध्याससम्भवसम्भावनायेत्याह - नीरन्ध्रेति । कोटरे आन्तरे   
चिदाकाशे । कथया प्रस्तुताख्यायिकया । इति अयमर्थः प्रदर्श्यते ॥ ५ ॥  
  
भूताकाशे महत्यस्मिन्खशून्यत्वमनुज्झति ।  
सन्ति सर्गसहस्राणि कथयेति प्रदर्श्यते ॥ ६ ॥  
  
अथवा भावोदरचितीव शून्यात्मकाकाशरूपाभावाधिष्ठानचित्यप्यसङ्कीर्णतया   
सर्वजगदारोपः सम्भवतीत्याशयेनाह - भूताकाशेति ॥ ६ ॥  
  
अन्तर्गुल्माङ्कुरादीनां प्राणिवाय्वम्बुतेजसाम् ।  
सन्ति सर्गसहस्राणि कथयेति प्रदर्श्यते ॥ ७ ॥  
  
अयं न्यायः सर्वत्र योजनीय इत्याशयेनाह - अन्तरिति ॥ ७ ॥  
  
श्रीराम उवाच ।  
  
कुड्यादौ सन्ति सर्गौघा इति चेत्कथ्यते मुने ।  
तत्खे विभान्ति सर्गौघा इति किं न प्रदृश्यते ॥ ८ ॥  
  
यदि कुड्यादिसर्वभावाभावावच्छिन्नचिति सर्वजगदध्यास आख्यायिकाभिप्रेतस्तर्हि   
शुद्धे चिदाकाशे सर्वजगदध्यास इत्येव पक्षः कुतो न परिगृह्यते   
येनाध्यस्तजगद्बाधे शुद्धमेव परिशिष्यत इत्यापरमनुकूलं स्यादिति रामः   
पृच्छति - कुड्यादाविति । तत् तर्हि खे शुद्धचिदाकाशे ॥ ८ ॥  
  
श्रीवसिष्ठ उवाच ।  
  
एतत्ते वर्णितं राम मुख्यमेव मयाखिलम् ।  
योऽयमालक्ष्यते सर्गः स ख एव खमास्थितम् ॥ ९ ॥  
  
सत्यमेष एव पक्षो मुख्यतया मे विवक्षितः । शुद्धचिदाकाशः सहसा न परिचेतुं   
शक्य इति तदुपायतया उपहितचित्यपि प्रत्येकं सर्वजगदध्यासो दर्शित   
इत्याशयेनोत्तरमाह - एतदिति । संविदाकाशात्मकमेव ॥ ९ ॥  
  
आदावेव हि नोत्पन्नमद्यापि न च विद्यते ।  
दृश्यं यच्चावभातीदं तद्ब्रह्म ब्रह्मणि स्थितम् ॥ १० ॥  
  
एवं दृश्यमात्रस्यैव ब्रह्ममात्रत्वे अनुत्पत्तिरेव फलितेत्याह - आदावेवेति ।   
परमार्थदृष्टेरित्यर्थः ॥ १० ॥  
  
नास्ति भूरणुमात्रापि सर्गैर्निर्विवरा न या ।  
न च क्वचन विद्यन्ते सर्गा ब्रह्मखमेव ते ॥ ११ ॥  
  
आरोपदृष्टौ तु प्रतिभूतपरमाणु सर्वमारोप्य द्रष्टुं शक्यम् अपवाददृष्टौ   
तु तद्वैपरीत्यमित्याशयेनाह - नास्तीत्यादिना । निर्विवरा गाढभरिता या न   
तादृशी अणुमात्रापि भूर्नास्ति । सर्वापि सर्गभरितैवेत्यर्थः । एवमग्रेऽपि योज्यम् ॥ ११   
॥  
  
न तेजसोऽणुरप्यस्ति सर्गैर्निर्विवरो न यः ।  
न च क्वचन सर्गास्ते [विद्यन्ते सर्गा ब्रह्म इति पाठः ।] सन्ति   
ब्रह्मखमेव तत् ॥ १२ ॥  
  
तत् तेजः ॥ १२ ॥  
  
न वायोरणुरप्यस्ति सर्गैर्निर्विवरो न यः ।  
न च क्वचन विद्यन्ते सर्गा ब्रह्मखमेव तत् ॥ १३ ॥  
  
तत् सः ॥ १३ ॥  
  
खं नाणुमात्रमप्यस्ति सर्गैर्निर्विवरं न यत् ।  
न ख क्वचन सर्गास्ते सन्ति ब्रह्मखमेव तत् ॥ १४ ॥  
  
भूतानां प्रक्रमे अपां त्यागायोगाद्भूतेजसोरन्तरालेन   
चापामणुरप्यस्तीत्यादिश्लोकोऽप्यूह्यः ॥ १४ ॥  
  
न सा महाभूततास्ति सर्गैर्निर्विवरा न या ।  
न च क्वचन विद्यन्ते सर्गा ब्रह्मखमेव तत् ॥ १५ ॥  
  
महाभूतेति पञ्चानां समुदितरूपव्यपदेशः ॥ १५ ॥  
  
शैलानां नाणुरप्यस्ति स सर्गैर्यो न निर्घनः ।  
न च क्वचन विद्यन्ते सर्गा ब्रह्मखमेव तत् ॥ १६ ॥  
  
ब्रह्मणो नाणुरप्यस्ति सर्गैर्निर्विवरो न यः ।  
न च क्वचन सर्गास्ते सन्ति ब्रह्मखमेव तत् ॥ १७ ॥  
  
ब्रह्मणो हिरण्यगर्भस्य सूक्ष्मभूतोपधेः ॥ १७ ॥  
  
सर्गेषु नाणुरप्यस्ति न ब्रह्मात्मैव यः सदा ।  
ब्रह्मसर्गास्तथेत्येष वाचि भेदो न वस्तुनि ॥ १८ ॥  
  
सर्गेषु तत्कृतेषु भुवनभूतग्रामेषु । तथा सति यत्फलितं तदाह - ब्रह्मेति ॥   
१८ ॥  
  
सर्गा एव परम्ब्रह्म परं ब्रह्मैव सर्गता ।  
मनागप्यस्ति न द्वैतमत्राग्न्यर्कौष्ण्ययोरिव ॥ १९ ॥  
  
अग्न्यर्कयोर्ये औष्ण्ये तयोरिव ॥ १९ ॥  
  
इमे सर्गा इदं ब्रह्म तेऽत्यन्तावाच्यदृष्टयः ।  
विदार्यदारुरववद्भान्त्यर्थपरिवर्जिताः ॥ २० ॥  
  
सर्जनात्सर्गो बृंहणाद्ब्रह्मेति सृजिबृंहिक्रिययोः परस्परं   
भेदाभावादाधाराधेयभावस्य दुर्वचत्वाच्च न क्रियापि स्वरूपाद्व्यतिरिच्यत इति   
सर्गब्रह्मादिशब्दाः प्रवृत्तिनिमित्तधर्मरूपस्वार्थपरिवर्जिताः सन्तः   
कुठारादिना विदार्ये काष्ठे ये दारुणो रवाः प्रसिद्धास्तद्वदर्थपरिवर्जिताः सन्तो   
लक्षणया अत्यन्तमवाच्ये दृष्टिः प्रतीतिर्येभ्यस्तथाविधा भान्तीत्यर्थः । अथवा   
दीर्यत इति दारु तदेव विदार्यमिति पर्यायप्रायौ यौ रवौ शब्दौ   
तद्वद्भिन्नार्थपरिवर्जिता भान्तीत्यर्थः ॥ २० ॥  
  
द्वैतमैक्यं च यत्रास्ति न मनागपि तत्र ते ।  
सर्गब्रह्मादिशब्दार्थाः कथं कस्येव भान्तु के ॥ २१ ॥  
  
मास्तु परमार्थे तेषामर्थभेदस्तत्र द्वैतैक्ययोरभावात् । व्यवहारे तु ब्रह्मैकं   
सर्गा नानेत्यर्थभेदसत्त्वाद्भिन्नार्थाः किं न स्युस्तत्राह - द्वैतमिति । यत्र   
व्यवहारे द्वैतमैक्यं चास्ति तत्रापि सर्गब्रह्मादिशब्दार्था मनागपि न भान्ति । ते हि   
द्वैतात्मकस्य द्रष्टुर्भायुरद्वैतात्मकस्य वा । आद्येऽज्ञस्य तस्य कथं भान्तु   
द्वितीये कस्येव भान्तु के किंस्वभावा भान्तु न ह्यद्वैते भानाद्भास्यवैलक्षण्यन्न्   
सुवचमिति भावः । अथवा अत्यन्तावाच्यदृष्टितामेव प्रकटयति - द्वैतमिति । यत्र   
वस्तुनि द्वैतमैक्यं च मनागपि नास्ति तत्रेत्यन्वयः ॥ २१ ॥  
  
शान्तमेकमनाद्यन्तमिदमच्छमनामयम् ।  
व्यवहारवतोऽप्यङ्ग ज्ञस्य मौनं शिलाघनम् ॥ २२ ॥  
  
अत एव तत्त्वविदो व्यवहारकालेऽपि तत्तथैवास्ते इत्याह - शान्तमिति ॥ २२ ॥  
  
निर्वाणमेवमखिलं नभ एव दृश्यं त्वं चाहमद्रिनिचयाश्च   
सुरासुराश्च ।  
तादृग्जगत्समवलोकय यादृगङ्गस्वप्नेऽथ जन्तुमनसि व्यवहारजालम् ॥ २३   
॥  
  
वर्णितं पाषाणाख्यायिकातात्पर्यमुपसंहरति - निर्वाणमिति । हे अङ्ग राम   
त्वं जगत्तादृक्समवलोकय । अथ जागरानन्तरं जन्तुमनसि स्वप्ने दृष्टं   
यादृग्व्यवहारजालमीषत्स्मर्यमाणमप्यात्ममात्रशेषमित्यर्थः ॥ २३ ॥  
  
इत्यार्षे श्रीवासिष्ठमहारामायणे वाल्मी० दे० मोक्षो निर्वाणप्रकरणे उ० पाषाण०   
सर्गब्रह्मत्वप्रतिपादनं नामाष्टपञ्चाशः सर्गः ॥ ५८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
सर्गब्रह्मत्वप्रतिपादनं नामाष्टपञ्चाशः सर्गः ॥ ५८ ॥  
  