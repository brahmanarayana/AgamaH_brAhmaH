+++
title = "०४५"

+++
पञ्चचत्वारिंशः सर्गः ४५  
  
श्रीवसिष्ठ उवाच ।  
  
इति विश्रान्तवानेष मनोहरिणकोऽरिहन् ।  
तत्रैव रतिमायाति न याति विटपान्तरम् ॥ १ ॥  
  
वर्ण्यते मनसो ध्यानपादपारोहणक्रमः ।  
आरोहतः सुखोत्कर्षोऽप्युत्तरोत्तरभूमिषु ॥   
  
हे अरिहन् । तत्र ध्यानकल्पतरावेव ॥ १ ॥  
  
एतावताथ कालेन स विवेकद्रुमः फलम् ।  
अन्तस्थन्न् परमार्थात्म शनैः प्रकटयत्यलम् ॥ २ ॥  
  
एतावता प्राग्वर्णितेन गुच्छारम्भान्तेन मनोमृगविश्रान्त्यन्तेन च कालेन स   
वर्णितो विवेकसहितध्यानद्रुमोऽन्तस्थं पञ्चकोशान्तस्थं गुच्छान्तस्थं च   
परमार्थात्म पारमार्थिकस्वस्वरूपं कैवल्यफलं   
शनैर्वक्ष्यमाणभूमिकारोहणक्रमेण परिपच्यमानं प्रकटयति   
साक्षादनुभावयति ॥ २ ॥  
  
ध्यानद्रुमफलं पुण्यौ तदसौ स्वमनोमृगः ।  
अधःस्थितः प्रान्तगतं तस्य पश्यति सत्तरोः ॥ ३ ॥  
  
तत्रादावसम्भावनादोषस्येषत्क्षयान्मन्दान्धकारे घटादेरिव   
सम्भावनाप्रायन्न् साक्षात्कारं चतुर्थभूमिकाद्वारं दर्शयति - ध्यानेति ।   
प्रान्तगतं शाखाग्रसंलग्नम् ॥ ३ ॥  
  
आरोहति नरो वृक्षं तदास्वादयितुं फलम् ।  
अन्यवर्गपरित्यागो वितताध्यवसायवान् ॥ ४ ॥  
  
प्राक्तनमृगरूपकस्य वृक्षारोहणे अनुपयोगाच्चापलपशुभावादिनिवृत्तेश्च   
नर इत्युक्तिः ॥ ४ ॥  
  
विवेकवृक्षपान्नाम वृत्तीस्त्यजति भूगताः ।  
उन्नतं पदमासाद्य भूयो नाधः समीहते ॥ ५ ॥  
  
कथमारोहति तदाह - विवेकेति । विवेकवृक्षे दृढप्रतिष्ठितः पादो यस्य   
तथाविधो नाम प्रथमं भूत्वा प्राक्तनीः संसारभूगता   
देहादिष्वहम्ममतादिवृत्तीस्त्यजति । पादस्य लोपोऽहस्त्यादिभ्यः इति लोपः समासान्तः ।   
नाधः समीहते आरोढव्यावलम्बनीयवृक्षभागेष्वेव   
सावधानदृष्टिचित्तनिवेशनादिति भावः ॥ ५ ॥  
  
तेनोत्तमफलार्थेन संस्कारान्प्राक्तनानसौ ।  
विवेकपादपारूढस्त्यजत्यहिरिव त्वचम् ॥ ६ ॥  
  
संस्कारांस्त्यजति । न किञ्चित्पूर्वतनं स्मरतीति यावत् ॥ ६ ॥  
  
हसत्युच्चैः पदारूढमात्मानमवलोकयन् ।  
एतावन्तमहं कालं कृपणः कोऽभवं त्विति ॥ ७ ॥  
  
कदाचिद्दैवात्स्मरन्नपि हसति । कृपणो विषयसुखकणप्रार्थनया दीनः ॥ ७ ॥  
  
करुणादिषु तेष्वस्य भ्रमञ्छाखान्तरेषु सः ।  
लोभव्यालमधः कुर्वन्सम्राडिव विराजते ॥ ८ ॥  
  
करुणा सर्वभूतदया आदिपदात् अभयन्न् सत्त्वसंशुद्धिर्ज्ञानयोगव्यवस्थितिः   
इत्याद्या दैव्यः सम्पदो गृह्यन्ते । तल्लक्षणेषु अस्य वृक्षस्य शाखान्तरेषु   
भ्रमन् व्युत्थानकाले विहरन्सम्राडिव पूर्णकामः ॥ ८ ॥  
  
हृदयेन्दोर्गलश्रेणी दुःखाब्जतिमिरावलिः ।  
कृष्णायःशृङ्खलातृष्णा दिनानुदिनमुज्झति ॥ ९ ॥  
  
हृदयेन्दोः सद्बुद्धिचन्द्रस्य गलत्यस्मिन्निति गलः कलाक्षयहेतुर्दर्शस्तस्य श्रेणी   
पङ्क्तिभूता दुःखलक्षणस्य अब्जस्य चन्द्रस्य बहुत्वभ्रान्तिहेतुस्तिमिरं   
नेत्ररोगविशेषस्तदावलिः कृष्णायः अयोजाति भेदस्तन्निर्मिता शृङ्खलेव   
प्राणिनां बन्धनहेतुः ईदृशी तृष्णा शुभेच्छारम्भदिनमारभ्य   
दिनानुदिनं क्षीयमाणा चतुर्थभूमिकायां निःशेषमुज्झति । रसोऽप्यस्य परं   
दृष्ट्वा निवर्तते इति भगवद्वचनादिति भावः ॥ ९ ॥   
  
उपेक्षते न सम्प्राप्तं नाप्राप्तमभिवाञ्छति ।  
सोमसौम्यो भवत्यन्तः शीतलः सर्ववृत्तिषु ॥ १० ॥  
  
शास्त्रार्थपल्लवेष्वेव निषण्णात्मावतिष्ठते ।  
उन्नतावनतायाताअधः पश्यञ्जगद्गतीः ॥ ११ ॥  
  
शास्त्रमध्यात्मशास्त्रं तदर्थाः शमदमसन्तोषादयस्तल्लक्षणेषु पल्लवेषु   
किसलयेषु । इतरशास्त्रानुसारिप्रवृत्तौ प्राणिनां ब्रह्मलोकपर्यन्तमुन्नताः   
स्वाभाविकप्रवृत्तौ निरयान्तमवनताश्च जगद्गतीरधः अज्ञदशायामेवेति   
पश्यन् ॥ ११ ॥  
  
भीमद्रुमलतोत्कीर्णपुष्पप्रकरदन्तुराः ।  
प्राक्तनीः स्वाः स्थलीः पश्यन्हसत्यन्तर्वराकताम् ॥ १२ ॥  
  
भीमा भयानका विषद्रुमलतास्तत्रोत्कीर्णैर्विषपुष्पप्रकरैर्दन्तुराः   
प्रकटितोन्नतदन्ता इव स्थिताः स्थलीः प्राग्वर्णिताः सप्त अज्ञानभूमिकाः   
पश्यन्स्मरन् ॥ १२ ॥  
  
तेषु तत्स्कन्धदेशेषु तथोड्डीनविडीनया ।  
हारिण्या विहरञ्जात्या राजेव परिराजते ॥ १३ ॥  
  
तस्य ध्यानतरोः   
स्कन्धदेशेषूत्तरोत्तरभूमिकाभेदेष्वभ्यासदशायामारुह्यावतरणादुड्डीनविडी  
नप्रायया अत एव विहरञ्जात्या चित्तवृत्त्या ॥ १३ ॥  
  
पुत्रदारसमग्राणि मित्राणि च धनानि च ।  
जन्मान्तरकृतानीव स्वप्नजानीव पश्यति ॥ १४ ॥  
  
रागद्वेषभयोन्मादमानमोहमहत्तया ।  
नटस्येवास्य दृश्यन्ते शीतलामलचेतसः ॥ १५ ॥  
  
व्यवहारे नटस्येव परानुरञ्जनमात्रप्रधानया कृत्रिमया रागादिमहत्तया अस्य   
दृश्यन्ते । व्यवहारा इति शेषः ॥ १५ ॥  
  
उन्मत्तचेष्टिताकारा हसत्यपि पुरोगताः ।  
तरङ्गभङ्गुराधाराः संसारसरितो गतीः ॥ १६ ॥  
  
पुरोगता अपि संसारमृगतृष्णासरितो गतीर्मिथ्यात्वबुद्ध्या हसति ॥ १६ ॥  
  
न स चेतयते काश्चिल्लोकदारधनैषणाः ।  
अपूर्वपदविश्रान्तो जीवन्नेव यथा शवः ॥ १७ ॥  
  
केवलं केवले शुद्धे बोधात्मनि महोन्नते ।  
दत्तदृष्टिः फले तस्मिन्परं समधिरोहति ॥ १८ ॥  
  
परं पञ्चमभूमिकास्थानम् ॥ १८ ॥  
  
स्मृत्वा स्मृत्वापदः पूर्वं सन्तोषामृतपोषितः ।  
अर्थानामप्यनर्थानां नाशेषु परितुष्यति ॥ १९ ॥  
  
व्यवहारेषु कार्येषु भोगसम्पादकेष्वपि ।  
परमुद्वेगमायाति सनिद्र इव बोधितः ॥ २० ॥  
  
यथा सनिद्रः पुरुषो बोधितः सन्निद्रासुखविच्छेदादुद्वेगमायाति   
तद्वदयमवश्यकार्येषु व्यवहारेषु परैर्बोध्यमानः   
समाधिसुखविच्छेदादुद्वेगमायातीत्यर्थः ॥ २० ॥  
  
दीर्घाध्वग इवोदारामनारतमबाधिताम् ।  
चिरं मौर्ख्यश्रमाक्रान्तो विश्रान्तिमभिवाञ्छति ॥ २१ ॥  
  
प्राक् चिरं मौर्ख्यप्रयुक्तेन जन्ममरणपरम्पराभ्रमश्रमेणाक्रान्त इति   
साम्प्रतं समाधिविश्रान्तिमेवाभिवाञ्छतीत्यर्थः ॥ २१ ॥  
  
निःश्वासबोधितोऽप्यग्निरनिन्धन इवात्मनि ।  
श्वासमात्रसमोऽप्यन्तरतिष्ठन्नेव शाम्यति ॥ २२ ॥  
  
श्वासमात्रेणेतरजनसमोऽप्यन्तरहम्भावाभिमानेनाऽतिष्ठन्नेवेति पूर्णात्मनि   
शाम्यति ॥ २२ ॥  
  
आपतन्तीं बलादेव पदार्थेष्वरतिं शनैः ।  
न शक्नोति निराकर्तुं दृष्टिमत्र च्युतामिव ॥ २३ ॥  
  
बाह्यपदार्थेष्वरतिं पूर्वाभ्यासबलादापतन्तीं अत्र बाह्यार्थेषु च्युतां स्खलितां   
यथाप्राप्तोपभोगदृष्टिमिव निराकर्तुं न शक्नोति अप्रतिकूलत्वादिति भावः ॥ २३ ॥  
  
तां महापदवीं गच्छन्परमार्थफलप्रदाम् ।  
भूमिकामप्युपायाति वचसामप्यगोचराम् ॥ २४ ॥  
  
भूमिकां षष्ठभूमिकाम् ॥ २४ ॥  
  
कुतोऽप्यचेष्टितेष्वेव सम्प्राप्तेषु विधेर्वशात् ।  
भोगेष्वरतिमायाति पान्थो मरुमहीष्विव ॥ २५ ॥  
  
अचेष्टितेषु प्रयत्नरहितेष्वेव कुतोऽपि परप्रयत्नादिनिमित्तात्प्राप्तेषु ॥ २५ ॥  
  
घूर्णः क्षीण इवानन्दी सुप्तः संसारवृत्तिषु ।  
अन्तःपूर्णमना मौनी कामपि स्थितिमृच्छति ॥ २६ ॥  
  
स तादृग्रूपतामेत्य परमार्थफलस्य तत् ।  
क्रमान्निकटमाप्नोति खगोऽगपदवीमिव ॥ २७ ॥  
  
खगः सिद्धः ।अगपदवीं मेरुशिखरमिव पक्षी वृक्षाग्रमिवेति वा ॥ २७ ॥  
  
ततस्तदखिलां बुद्धिं विहाय वियता समः ।  
गृह्णात्यथास्वादयति भुङ्क्तेऽथ परितृप्यति ॥ २८ ॥  
  
तस्य सप्तमभूमिकाप्रतिष्ठामाह - तत इति । अखिलां बुद्धिं विहायेत्यनेन   
तत्रास्यात्यन्तिकवासनाक्षयमनोनाशौ दर्शितौ । गृह्णाति   
भूमानन्दब्रह्मभावफलमिति शेषः । आवरणभङ्गाद्गृह्णाति   
निर्विक्षेपस्फुरणादास्वादयति तदेकप्रवणवृत्त्या भुङ्क्ते तद्भावेन पूर्णस्थित्या   
परितृप्यतीति चतुर्थ्यादिभूमिकाफलानामत्र लाभो दर्शितः ॥ २८ ॥  
  
सङ्कल्पार्थपरित्यागाद्दिनानुदिनमातता ।  
शुद्धस्वभावविश्रान्तिः परमार्थाप्तिरुच्यते ॥ २९ ॥  
  
सर्वभूमिकारोहणोपायरहस्यमाह - सङ्कल्पेति ॥ २९ ॥  
  
भेदबुद्धिर्विलीनार्थाऽभेद एवावशिष्यते ।  
शुद्धमेकमनाद्यन्तं तद्ब्रह्मेति विदुर्बुधाः ॥ ३० ॥  
  
तत्राप्युपायमाह - भेदेति । भेदबुद्धिस्त्रिपुटीभेदसाक्षिचित् विलीना   
अर्थास्त्रिपुटीभेदा यस्यास्तथाविधा सती अभेद एवावशिष्यते । स च शुद्धं   
ब्रह्मैवेत्यर्थः ॥ ३० ॥  
  
लोकैषणाविरक्तेन त्यक्तदारैषणेन च ।  
धनैषणाविमुक्तेन तस्मिन्विश्रम्यते पदे ॥ ३१ ॥  
  
तस्याप्युपायमाह - लोकैषणेति द्वाभ्याम् ।   
दारैषणात्यागेनैवार्थात्पुत्रैषणात्यागो लभ्यत इत्याशयः ॥ ३१ ॥  
  
परेण परिणामेन मिथश्चित्परमार्थयोः ।  
तापेन हिमलेखेव भेदबुद्धिर्विलीयते ॥ ३२ ॥  
  
दृश्यतत्त्वशोधने सन्मात्रं परमार्थः । द्रष्ट्टतत्त्वशोधने चिन्मात्रम् ।   
तयोरखण्डैक्यलक्षणेन परेण निरतिशयानन्दात्मना परिणामश्चित्तस्य   
चरमसाक्षात्कारवृत्तिस्तेनेत्यर्थः ॥ ३२ ॥  
  
तज्ज्ञस्याकृष्टमुक्तस्य स्वभावेषूपमां विना ।  
स्थितिः स्रग्दामकस्येव न सम्भवति काचन ॥ ३३ ॥  
  
ननु आकृष्टमुक्तधनुष इव चित्तस्याखण्डाकारवृत्त्युपरमे पुनः   
पूर्वावस्थास्थितिर्दुर्वारेत्याशङ्क्त्याह - तज्ज्ञस्येति । तज्ज्ञस्य   
लब्धसाक्षात्कारस्य धनुरादिकठोरोपमां विना कोमलतरस्य स्रग्दामकस्येव   
स्थितिः । भूमौ पतितं हि स्रग्दाम ऋजुवक्रादिभावेन यथैवाकृष्य स्थाप्यते   
तथैवावतिष्ठते न धनुर्वत्पूर्वावस्थास्थितिस्तस्य सम्भवतीत्यर्थः ॥ ३३ ॥  
  
यथाऽप्रकटिताङ्गान्तःसंस्थिता शालभञ्जिका ।  
न सती नासती स्तम्भे तथा विश्वस्थितिः परे ॥ ३४ ॥  
  
किं सा स्वायत्ता ध्यानरूपा नेत्याह - यथेति द्वाभ्याम् । अप्रकटिताङ्गा   
अनाविष्कृतावयवा ॥ ३४ ॥  
  
ध्यानं न शक्यते कर्तुं न चैतदुपयुज्यते ।  
अबोधेन विबुद्धस्तु स्वयमत्रैव तिष्ठति ॥ ३५ ॥  
  
अस्त्वेवं किं ततस्तत्राह - ध्यानमिति । इत्थं प्राग्बोधात्सप्रपञ्चे ब्रह्मणि   
निष्प्रपञ्चस्वभावस्याबोधेन ध्यानं तावत्कर्तुं न शक्यते । साक्षाद्विबुद्धस्तु   
स्वयं तत्स्वभावे एव तिष्ठन्कथं तद्ध्यातुं शक्नुयात् । न हि स्वपन् जागरूको वा   
अस्वप्नोऽहमस्मीत्यात्मानं ध्यातुं शक्नोतीति भावः ॥ ३५ ॥  
  
आत्यन्तिकी विरसता यस्य दृश्येषु दृश्यते ।  
स बुद्धो ना प्रबुद्धस्य दृश्यत्यागे [दृश्यत्यागे हि शक्रता इति पाठः   
।] हि शक्तता ॥ ३६ ॥  
  
जागरूकेण स्वाप्नार्थेष्विव तत्त्वविदा प्रपञ्चे तुच्छबुद्ध्या   
आत्यन्तिकवैरस्यमात्रं तु कर्तुं शक्यमित्याशयेनाह - आत्यन्तिकीति ॥ ३६ ॥  
  
दृश्यस्य बोधताबोधो यो बोधादपरिक्षयः ।  
स समाधानशब्देन प्रोच्यते सुसमाहितेः ॥ ३७ ॥  
  
यदि न ध्यानन्न् तर्हि तदविषये ब्रह्मणि कथं समाधिः   
धारणाध्यानसमाधीनामेकविषयत्वनियमात् । तथा हि भगवतः पतञ्जलेः   
सूत्राणि देशबन्धश्चित्तस्य धारणा तत्र प्रत्ययैकतानता ध्यानम्   
तदेवार्थमात्रनिर्भासं स्वरूपशून्यमिव समाधिः त्रयमेकत्र संयमः इति   
तत्राह - दृश्यस्येति । यो दृश्यस्य त्रिपुटीलक्षणस्य   
जगतस्तत्साक्षिस्वरूपबोधमात्रताबोधः स एव सुष्ठु सम्यग्यथार्थस्वभावे   
आहितेः स्थापनाद्धेतोः सम्यगाधानं समाधिरिति विग्रहे समाधानशब्देनोच्यते ।   
तादृशबोधस्वभावाद्धि प्रपञ्चोऽपरिक्षयः शाश्वतो भवतीति सम्यक्स्वभावे   
तस्याधानं सम्पन्नमित्यक्षरार्थानुगमादित्यर्थः ॥ ३७ ॥  
  
द्रष्ट्टदृश्यैकतारूपः प्रत्ययो मनसो यदा ।  
स तदेकसमाधाने तदा विश्राम्यति स्वयम् ॥ ३८ ॥  
  
अर्थमात्रनिर्भासं स्वरूपशून्यमिवेति पतञ्जलिवचनस्यापि   
दृग्दृश्यैक्यापादनेन मनसो विलये तात्पर्यं सुवचमित्याशयेनाह -   
द्रष्ट्रिति । द्रष्टा साक्षिदृश्या त्रिपुटी तदेकतां रूपयतीति रूपः ॥ ३८ ॥  
  
स्वभावो दृश्यवैरस्यमेव तत्त्वविदो निजः ।  
दृश्यस्पन्दनमेवाहुरतत्त्वज्ञत्वमुत्तमाः ॥ ३९ ॥  
  
दृश्यस्य वैरस्यन्न् जाड्यदुःखादिरसताविरुद्धचिदानन्दरसभावः ॥ ३९ ॥  
  
अतज्ज्ञायैव विषयाः स्वदन्ते न तु तद्विदः ।  
न हि पीतामृतायान्तः स्वदते कटु काञ्जिकम् ॥ ४० ॥  
  
विषया अचित्स्वभावा अचित्स्वभावदेहाद्यात्मने अतत्त्वज्ञायैव खदन्ते । रुच्यर्थानां   
प्रीयमाणः इति सम्प्रदानता । तद्विद इति तस्यैव शेषत्वविवक्षया षष्ठी । काञ्जिकं   
मद्यविशेषः ॥ ४० ॥  
  
वितृष्णस्यात्मनिष्ठत्वादेषणात्रयमुज्झतः ।  
ज्ञस्याप्यनिच्छतो ध्यानमर्थायातं प्रवर्तते ॥ ४१ ॥  
  
यदि तु पुनः पुनः स्वस्वरूपानुसन्धानमेव ध्यानं मन्यसे तर्हि तज्जागरूकस्य   
जाग्रदात्मनीव विदुषः सहजसिद्धमित्याह - वितृष्णस्येति ॥ ४१ ॥  
  
बोधः स्फुरति तृष्णावाः सैव यस्य न विद्यते ।  
तस्य स्वरूपमुत्सृज्य क्वासौ तिष्ठति कः कथम् ॥ ४२ ॥  
  
वितृष्णस्येत्युक्तेस्तात्पर्यमुद्घाटयति - बोध इति । बोधः   
स्वरूपानुसन्धानलक्षणं ध्यानं तृष्णादिविक्षेपहेतोः स्फुरति सञ्चलतीति   
प्रसिद्धम् । यस्य तत्त्वविदः । तथा च परिशेषात्स्वरूपानुसन्धानस्यैव सिद्धिरित्याह   
- तस्येति । किंवृत्तानि दृश्यद्रष्ट्टदर्शनत्रिपुटीपरामर्शीनि ॥ ४२ ॥  
  
ज्ञस्यानाराधको ध्येयबोधो नयतु यो भवेत् ।  
अनन्ता सा वितृष्णस्य न्निर्विभागोदितः स्वयम् ॥ ४३ ॥  
  
अथवा वितृष्णस्य ज्ञस्य सा तृष्णा अनन्ता अपरिच्छेद्या । यतोऽयं स्वयन्न्   
निर्विभागोऽपरिच्छिन्नात्मरूप एवोदितः । अतो ध्येयस्य चिन्तनीयस्य बाह्यार्थस्य बोधो   
यो यादृशो भवेत्स तादृशे समाधौ व्यवहारे वा नयतु तथाप्यसौ   
तस्याऽनाराधको न तत्तृष्णापूर्तिसमर्थ इत्यर्थः ॥ ४३ ॥  
  
अनन्तमपतृष्णस्य स्वयमेव प्रवर्तते ।  
ध्यानन्न् गलितपक्षस्य संस्थानमिव भूभृतः ॥ ४४ ॥  
  
अतो बाह्यार्थेऽपगततृष्णस्य तस्य तादृशतृष्णाया नित्यनिरतिशयानन्दात्मैव   
परिशेषाद्रोधक इति तदनुभवलक्षणमनन्तध्यानं स्वयमेव प्रवर्तते न   
यत्नमपेक्षत इत्यर्थः ॥ ४४ ॥  
  
शुद्धबोधात्मनि ज्ञत्वादसमाहिततोदिता ।  
न जातु सुसमिद्धेऽग्नौ घृतबिन्दोरवस्थितिः ॥ ४५ ॥  
  
अत एव शुद्धबोधोदयपर्यन्तमेव समाधियत्नः । शुद्धबोधात्मनि   
साक्षादनुभूते ज्ञत्वविरोधादेवाऽसमाहितत्वं   
समाधियत्ननिवृत्तिस्तत्त्वविद्भिरुदितेत्यर्थः । विरोधं दृष्टान्तेन प्रकटयति -   
न जात्विति ॥ ४५ ॥  
  
परं विषयवैतृष्ण्यन्न् समाधानमुदाहृतम् ।  
आहृतं येन तन्नूनं तस्मै नृब्रह्मणे नमः ॥ ४६ ॥  
  
विक्षेपहेतूनान्न् रागादिदोषाणामात्यन्तिकोच्छेदलक्षणं तु समाधानं   
विदुषामेवास्त्यतस्ते नमस्या इत्याह - परमिति । आहृतं सम्पादितम् ॥ ४६ ॥  
  
नूनं विषयवैतृष्ण्ये परिप्रौढिमुपागते ।  
न शक्नुवन्ति निर्हर्तुं ध्यानं सेन्द्राः सुरासुराः ॥ ४७ ॥  
  
तृष्णापाशबद्धान्स्वपशून्प्रत्येव देवानां तृष्णोद्दीपनेन   
विघ्नसमर्थत्वादिति भावः ॥ ४७ ॥  
  
परं विषयवैतृष्ण्यं वज्रध्यानं प्रसाध्यताम् ।  
भेदे विगलिते ज्ञानादन्यध्यानतृणेन किम् ॥ ४८ ॥  
  
विषयवैतृष्ण्यन्न् च ज्ञानेन सर्वविषयबाधपर्यवसितकार्यं तदेव   
वज्रवद्दृढं ध्यानमपीति प्रशंसति - परमिति ॥ ४८ ॥  
  
मूर्खस्थो विश्वशब्दार्थो नामूर्खविषयस्तथा ।  
तज्ज्ञाज्ञयोस्तयोश्चैव विश्वविश्वेशयोस्तथा ॥ ४९ ॥  
  
अत एव विदुषां विश्वशब्दो बाधितार्थक इत्याह - मूर्खेति ।   
तज्ज्ञाज्ञयोरित्याद्युत्तरश्लोकान्वयि । तयोस्तद्विशेषज्ञानाज्ञानयोः ॥ ४९ ॥  
  
यत्रैकीभूय कचनं तत्र विश्राम्यतां बुधाः ।  
बोधभूमिषु सिद्धानामर्थानां वा विवेकिनाम् ॥ ५० ॥  
  
यत्र यस्मिन्भूमानन्दे द्वैतबाधाभिप्रायेणैकीभूय कचनमित्युच्यतेन   
त्वेकत्वसङ्ख्याभिप्रायेण । यतो विवेकिनामारुरुक्षूणां मननादिबोधभूमिषु   
सिद्धानामारूढानां साक्षात्कारादिबोधभूमिषु वा आत्मातिरिक्ते सत्तासत्ते द्वैतैक्ये   
च केनचिदपि न निर्णीते इत्यन्वयः ॥ ५० ॥  
  
सत्तासत्ते द्वयैक्ये च निर्णीते नेह केनचित् ।  
उपाय एकः शास्त्रार्थो द्वितीयो ज्ञसमागमः ॥ ५१ ॥  
  
तत्र विश्रान्तावुपायानाह - उपाय इति ।   
शास्त्रस्याध्यात्मशास्त्रस्यार्थनमादरनैरन्तर्येणाभ्यासः शास्त्रार्थः ॥ ५१ ॥  
  
ध्यानं तृतीयं निर्वाणे श्रेष्ठस्तत्रोत्तरोत्तरः ।  
जीवादर्शान्मिथो रूपं गृह्णात्येषा महद्वपुः ॥ ५२ ॥  
  
फलसन्निकर्षाधिक्याच्छ्रेष्ठः । एवं विचारजन्यज्ञानवैराग्ययोरपि   
निर्वाणोपायतां परस्पराधीनप्रतिष्ठां च   
दर्शयितुमविवेकप्रयुक्तजीवोपाधिपरिच्छेदाधीनरागद्वेषाभ्यां   
प्रियाप्रियविषयसङ्घट्टात्साम्यवैषम्यकल्पनां दर्शयति - जीवेति ।   
महद्वपुरपरिच्छिन्ना एषा नित्यापरोक्षा ब्रह्मचित् जीवाख्यस्य   
स्वप्नप्रतिबिम्बस्यादर्शभूतादन्तःकरणोपाधेर्वशान्मिथः परस्परं विभिन्नं   
रूपं गृह्णाति ॥ ५२ ॥  
  
जगत्युदेति सङ्घट्टादाविशेषं समे समे ।  
ज्ञातपूर्वापराशेषजगदष्टापदस्थितेः ॥ ५३ ॥  
  
तत्र जगति प्रियाप्रियसङ्घट्टात् आविशेषं   
ब्रह्मादिस्तम्बपर्यन्तान्विशेषानभिव्याप्य स्वकर्मवैचित्र्यात्समविषमे शरीरभेदे   
उदेतीत्यर्थः । तदेवमनादिकालात्संसरतां जीवानां मध्ये   
कस्यचिद्भाग्योदयाज्ज्ञानाधिकारयोग्ये जन्मनि   
शास्त्रसज्जनसङ्गाद्युपायलाभाज्ज्ञातपूर्वापराशेषजन्ममरणभ्रमण##-  
बोधवैतृष्ण्यरूपयोर्दीपयोरेकसिद्धौ द्वयोरपि सिद्धिरित्यन्वयः ॥ ५३ ॥  
  
एकसिद्धौ द्वयोः सिद्धिर्बोधवैतृष्ण्यदीपयोः ।  
मतिवात्याधुतो व्योम्नि दग्धो ज्ञानाग्निनाखिलः ॥ ५४ ॥  
  
ज्ञानाग्निना दग्धो भस्मीभूतोऽखिलो   
जगत्तूलश्चिद्व्योम्न्युत्तरभूमिकाभ्यासलक्षणया मतिवात्यया धुत उड्डायितः सन्   
क्व गच्छति न जाने ॥ ५४ ॥  
  
जगत्तूलः परे शान्ते न जाने क्वाशु गच्छति ।  
चित्राग्निनेव बोधेन तेन जाड्यं न शाम्यति ॥ ५५ ॥  
  
भ्रान्तिनिवारणसमर्थ एव बोधो मूलाज्ञानजाड्योच्छेदहेतुर्न   
त्वापातज्ञानमात्रमित्याह - चित्राग्निनेति । जाड्यमज्ञानं शीतं च ॥ ५५ ॥  
  
निर्मूलापि जगद्भ्रान्तिर्येनाशु न विलीयते ।  
यथाऽज्ञस्य जगज्ज्ञप्तिरपज्ञानात्प्रदीप्यते ॥ ५६ ॥  
  
अज्ञस्याभिनिवेशलक्षणादपज्ञानाद्यथा संसारभ्रान्तिरभिवृद्ध्या प्रकाशते   
तथा तत्त्वज्ञस्य परिज्ञानाभिवृद्ध्या उत्तरोत्तरभूमिष्वज्ञानमधिकं दह्यत   
इत्याह - यथेति ॥ ५६ ॥  
  
तथा ज्ञस्य परिज्ञानात्तदज्ञप्तिः प्रदीप्यते ।  
तज्ज्ञस्याज्ञजगज्ज्ञप्तिशब्दार्थरहिता स्थिता ॥ ५७ ॥  
  
दह्यमानेऽज्ञाने जगत्कीदृशं तेषां भासते तदाह - तज्ज्ञस्येति ॥ ५७ ॥   
  
यथास्थितैव त्रिजगज्ज्ञप्तिश्चित्र इवोदिता ।  
शून्यत्वेनैव रचिता सुप्तत्वेनेव निर्मिता ॥ ५८ ॥  
  
भासते भामयी वाञ्छा जगज्ज्ञप्तिर्ज्ञचेतसि ।  
नूनं बोधेऽविमूढस्य नाहन्ता न जगत्स्थितिः ॥ ५९ ॥  
  
अविमूढस्येति च्छेदः ॥ ५९ ॥  
  
भासते परमाभासरूपिणः काप्यवस्थितिः ।  
बोधाबोधात्मकं चित्तं भाति शुष्कार्द्रकाष्ठवत् ॥ ६० ॥  
  
अर्धप्रबुद्धस्य तर्हि कीदृशं भाति तदाह - बाधेति ॥ ६० ॥  
  
बोधादेकं जगद्भावैर्जाड्यान्नात्मत्वमागतम् ।  
मिथो बोधाद्द्विवदतिमैत्रीं भजति बोधतः ॥ ६१ ॥  
  
द्विवत् उभयस्वभाववत् । बोधतो बोधाधिक्येन सर्वजनेष्वतिमैत्रीं भजति ।   
आत्मौपम्येन सुखदुःखे दयया पश्यतीत्यर्थः । अबोधादबोधांशेन विवदति   
विवादादिना व्यवहरतीति वा ॥ ६१ ॥  
  
य एवास्याधिको भागस्तन्मयत्वेन तिष्ठति ।  
बुधः सतत्त्वं नावैति जगतोऽभावभावयोः ॥ ६२ ॥  
  
यस्तु बुधः परिपक्वज्ञानः स तु जगतः अभावभावयोः सत्त्वासत्त्वयोः सतत्त्वं   
याथार्थ्यन्न् नावैत्येव ॥ ६२ ॥  
  
जाग्रत्स्वप्नसुषुप्तानां स्वभावमिव तुर्यगः ।  
वासनैव मनः सेयन्न् स्वविचारेण नश्यति ॥ ६३ ॥  
  
यथा तुर्यगः सप्तमभूमिकारूढो जाग्रदादीनां स्वभावं न पश्यति तद्वदिति   
भेदकल्पनादुपमा । ननु मनोहरिणकस्य ध्यानतरौ विश्रान्तिः प्रस्तुतेति तस्यैव   
रूपान्तरेण तदारोहणे परमपुरुषार्थफलावाप्तिर्वाच्या तत्र मनोनाशलक्षणो   
मोक्षः कथं तस्य पुरुषार्थः स्यात्तत्राह - वासनैवेति ॥ ६३ ॥  
  
अवस्तुत्वादतो मोक्षो नात्मनाशे प्रवर्तते ॥ ६४ ॥  
  
अवस्तुत्वादिति । तथा चात्मन एव मायिकमनोहरिणवेषेणानर्थविश्रान्त्यादिवर्णनं   
प्रस्तुतमिति भावः ॥ ६४ ॥  
  
ध्यानद्रुमात्स्वयमुपोढमनल्पपाकात्कालेन बोधमुपयातवतः क्रमेण ।  
भुक्त्वा रसायनफलं परबोधमाद्यमिच्छन्मनोहरिणको निगडाद्विमुक्तः ॥   
६५ ॥  
  
तथा चायं मनोनाशो मनोहरिणवेषेण वर्णितस्यात्मनो निगडमोक्षप्रायः फलित   
इत्युपसंहरति - ध्यानेति । इच्छन्मुमुक्षुः प्रस्तुतो मनोहरिणको   
वर्णितरूपादङ्कुरकाण्डशाखापल्लवपुष्पफलान्तपरिणामलक्षणानल्प##-  
ध्यानद्रुमादाद्यं परबोधोऽखण्डाकारवृत्त्यभिव्यक्तः   
परमानन्दस्तल्लक्षणं रसायनफलं भुक्त्वा संसारनिगडाद्विमुक्तो   
भवतीत्यर्थः ॥ ६५ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे   
मनोहरणिकोपाख्यानं नाम पञ्चचत्वारिंशः सर्गः ॥ ४५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
मनोहरणिकोपाख्यानं नाम पञ्चचत्वारिंशः सर्गः ॥ ४५ ॥  
  