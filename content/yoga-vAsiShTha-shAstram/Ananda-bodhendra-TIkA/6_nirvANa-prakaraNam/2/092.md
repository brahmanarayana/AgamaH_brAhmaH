+++
title = "०९२"

+++
द्विनवतितमः सर्गः ९२  
  
श्रीवसिष्ठ उवाच ।  
  
अथ वातमयीं कृत्वाजगत्प्रेक्षणकौतुकात्  
धारणां धीरया वृत्त्या विततामहमागतः ॥ १ ॥  
  
वायुधारणया वायुभावे तत्कर्मविस्तरः ।  
ततः साकाशसार्वात्म्यस्थितिश्चात्रोपवर्ण्यते ॥   
  
विततां वायुभावप्रतिष्ठापर्यन्तं विस्तीर्णां तामागतः प्राप्तः सन्ननिलः   
सम्पन्नोऽस्मीत्यन्वयः ॥ १ ॥  
  
सम्पन्नोऽस्म्यनिलो वल्लीललनालोकलासकः ।  
कमलोत्पलकुन्दादिजालकामोदपालकः ॥ २ ॥  
  
प्रसिद्धैरनिलधर्मैरात्मानं विशिनष्टि - वल्लीत्यादिना । आमोदान्पालयति   
स्वाधीनीकृत्य रक्षतीत्यामोदपालकः ॥ २ ॥  
  
सीकरोत्करनीहारहेलाहरणतत्परः ।  
सुरतश्रान्तसर्वाङ्गसमाह्लादनतर्षुलः ॥ ३ ॥  
  
तृणगुल्मलतावल्लीदलताण्डवपण्डितः ।  
लतौषधिफलोल्लासकुसुमामोदमण्डितः ॥ ४ ॥  
  
फलोल्लासानां कुसुमानां चामोदैर्मण्डितः सम्पन्नोऽस्मीति सर्वत्रानुषङ्गः ॥ ४ ॥  
  
मृदुर्मङ्गलकालेषु ललनालोकलालकः ।  
भीम उत्पातकालेषु पर्णवत्प्रौढपर्वतः ॥ ५ ॥  
  
मङ्गलकालेषु भाविकल्याणसूचनाय मृदुशैत्यमान्द्यसौरभयुक्तः ।   
उत्पतकालेषु तु भीमस्तद्विपरीतत्वात्खरोष्णपरुषः । प्रलयकाले तु पर्णवत्प्रौढा   
उड्डायिताः पर्वता येन तथाविधः ॥ ५ ॥  
  
नन्दने कुन्दमन्दारमकरन्दरजोरुणः ।  
नरकेऽङ्गारसम्भारभूरिनीहारभासुरः ॥ ६ ॥  
  
नन्दने स्वर्गे ॥ ६ ॥  
  
सागरे सरलावर्तलेखानुमितसर्पणः ।  
दिवि वारिदसञ्चारमृष्टामृष्टेन्दुदर्पणः ॥ ७ ॥  
  
सरलाभिराव्र्तलेखाभिस्तरङ्गलेखाभिरनुमितं सर्पणं प्रचलनं यस्य ।   
मेघापसारणे मृष्ट इव तदाच्छादनेनामृष्टो मलिनीकृत इवेन्दुदर्पणो येन ॥   
७ ॥  
  
नक्षत्रक्षत्रसैन्यस्य रथो रंहोविबृंहितः ।  
त्रैलोक्यसिद्धसञ्चारविमानधरणे हितः ॥ ८ ॥  
  
नक्षत्रलक्षणस्य क्षत्रसैन्यस्य राजसेनाया रंहोभिर्विबृंहितो विवृद्धो रथः ।   
प्रवहाख्यो मरुद्भेदो नक्षत्रचक्रं भ्रमयतीति ज्योतिःशास्त्रप्रसिद्धेः । तथा   
त्रैलोक्येऽपि सिद्धानां सञ्चारे देवानां विमानधारणे च हितोऽनुकूलः ॥ ८ ॥  
  
सहोदर इव क्षिप्रगामित्वादस्य चेतसः ।  
अनङ्गोऽपि समस्ताङ्गः स्पन्दानन्दनचन्दनः ॥ ९ ॥  
  
तुषारसीकरासारजरारोमविवर्जरः ।  
आमोदयौवनोन्मादो मौनमार्दवशैशवः ॥ १० ॥  
  
तुषारादिलक्षणैर्जराधवलरोमभिर्विजर्जरो वृद्ध इव ।   
कुसुमाद्यामोदैर्यौवनोन्मादवानिव । मौनमार्दवे शैशवमिव यस्य ॥ १० ॥  
  
नन्दनामोदमधुरो [नन्दनोदारमधुरः इति पाठो व्याख्यानुगुणः ।  
] मधुरोदारसंसृतिः ।  
चारुचैत्ररथोन्मुक्तो हृतकान्तारतश्रमः ॥ ११ ॥  
  
नन्दने इन्द्रोद्याने उदारो मधुरश्च । चैत्ररथात्कुबेरोद्यानादुन्मुक्तः प्रसृतः ॥   
११ ॥  
  
चिरं गङ्गातरङ्गाङ्गदोलान्दोलनसश्रमः ।  
श्रमस्वरूपाज्ञतया निवारितततश्रमः ॥ १२ ॥  
  
गङ्गातरङ्गाङ्गदोलासु आन्दोलनेन सश्रम इव परश्रमनिवारणौत्सुक्येन   
स्वश्रमानभिज्ञतया निवारितास्तता विस्तीर्णाः परश्रमा येन ॥ १२ ॥  
  
पुष्पभारानताः स्पर्शैर्वसन्तवनितालताः ।  
चिरं चपलयṁल्लोलदलहस्तालिलोचनाः ॥ १३ ॥  
  
वसन्तस्य वनिता इव स्थिता लता नर्मस्पर्शैरिव चिरं चपलयन् । लोलदलहस्ताश्च ता   
अलिलोचनाश्चेति कर्मधारयः ॥ १३ ॥  
  
चिरं भुक्त्वेन्दुबिम्बाग्रं सुप्ता पूर्णाभ्रतल्पके ।  
विधूय कमलानीकमपनीतरतश्रमः ॥ १४ ॥  
  
इन्दुबिम्बे अग्रं श्रेष्ठममृतं चिरं भुक्त्वा । रतश्रमः स्वीयः परकीयो वा ॥ १४   
॥  
  
समस्तरजसामेको व्योमगामी तुरङ्गमः ।  
आमोदमदमातङ्गसमुल्लासमहासुहृत् ॥ १५ ॥  
  
धीरेणाप्य तडिच्छृङ्गं पयोदपशुपालकः ।  
तन्तुः सीकरमुक्तानामरिधर्मा रजोरुजाम् ॥ १६ ॥  
  
तडिल्लक्षणं शृङ्गं गोपबालानां प्रसिद्धं वाद्यमाप्य धीरेण तन्नादेन   
पयोदलक्षणानां पशूनां गोमहिष्यादीनां पालकः । रजोरुजां   
धूलिविनाशकानां जलभागानामरिधर्मा । शोषक इति यावत् ॥ १६ ॥  
  
आकाशकुसुमामोदः सर्वशब्दसहोदरः ।  
नाडीप्रणालीसलिलम् भूताङ्गोपाङ्गवर्तकः ॥ १७ ॥  
  
आकाशलक्षणस्य कुसुमस्यामोदो गन्धभूतः अत एव तद्गुणानां सर्वशब्दानां   
सहोदरः । भूतानां प्राणिनामङ्गेषु उपाङ्गेषु च वर्तकः   
संस्तदीयनाडीलक्षणप्रणालीनां सलिलमिव सम्पन्न इत्यर्थः ॥ १७ ॥  
  
मर्मकर्मकरैकात्मा हृद्गुहागेहकेसरी ।  
नित्यमेकान्तपथिकः सारविज्जातवेदसः ॥ १८ ॥  
  
एवम्भूतानां प्राणभूतत्वाद्धृदयादिमर्मस्थानत्वान्मर्मकर्मकराणां   
सर्वेषामेक आत्मा । एकान्तं नियतं पथिकः सञ्चरणशीलः । जातवेदसः सारं   
बलं वेत्तीति सारवित् । यतो दुर्बलं दीपादिभावे नाशयति प्रबलं च मित्रभावेन   
वर्धयति ॥ १८ ॥  
  
आमोदरत्नलुण्टाको विमाननगरावनिः ।  
दाहान्धकारशीतांशुः शैत्येन्दुक्षीरसागरः ॥ १९ ॥  
  
आमोदलक्षणरत्नानान्न् लुण्टाको बलात्कलिकाग्रन्थिमुन्मोच्य हर्ता ।   
विमानगणलक्षणनगरस्य अवनिर्विधारकः । दाहस्तापस्तल्लक्षणान्धकारस्य   
शीतांशुः । शैत्येन्दोः क्षीरसागर इव जन्मभूमिः ॥ १९ ॥  
  
प्राणापानकलारज्ज्वा प्राणिनां यन्त्रवाहकः ।  
अरिर्मित्रं च द्वीपानां द्वीपसञ्चारणे रतः ॥ २० ॥  
  
द्वीपानां तरङ्गैः खण्डकत्वादरिः पांसुभिरुपचेतृत्वान्मित्रं च ॥ २० ॥  
  
पुरोगतोऽप्यदृश्यात्मा मनोराज्यपुरोपमः ।  
तालवृन्ततिलेतैलमालानं स्पन्ददन्तिनः । २१ ॥  
  
एकक्षणलवेनैव चालिताखिलभूधरः ।  
वर्णावलितरङ्गाणां गङ्गावाह इवैककृत् ॥ २२ ॥  
  
प्रलयकाले एकक्षणलवेनैव चालिता उत्खाता अखिला भूधरा येन ।   
वर्णावलिर्नानावर्णास्तल्लक्षणानां तरङ्गाणां गङ्गाप्रवाह इव   
धूलिमिश्रणेनैकत्वकृत् ॥ २२ ॥  
  
धूमाम्बुवाहरजसां महावर्तकृदम्भसाम् ।  
द्युनदीवाहवार्योघनभोनीलोत्पलालिकः ॥ २३ ॥  
  
पुनः कीदृग्वायुः । धूमानामम्बुवाहानां रजसामम्भसां च महावर्तकृत् ।   
द्युनदीप्रवाह एव मकरन्दवार्योघो यत्र तथाविधस्य नभोलक्षणनीलोत्पलस्य अलिको   
भ्रमरः ॥ २३ ॥  
  
शरीरावेष्टितोन्मुक्तपुराणतृणचोपनः ।  
स्पन्दपद्मवनादित्यः शब्दवर्षैकवारिदः ॥ २४ ॥  
  
वात्याशरीरावेष्टनेनोन्मुक्तानां जीर्णतृणानां चोपनो मन्दगतिहेतुः । स्पन्दः   
क्रियासामान्यं तल्लक्षणस्य पद्मवनस्य आदित्यो विकासहेतुः । शब्दलक्षणस्य   
वर्षस्य वृष्टेरेको मुख्यो वारिदः ॥ २४ ॥  
  
व्योमकाननमातङ्गः शरीरगृहगर्गटः ।  
धूलीकदम्बविपिनमालालिङ्गननायकः ॥ २५ ॥  
  
शरीरगृहे गर्गटो यन्त्रविशेष इव सदैव शब्दायमानः ।   
धूलीलक्षणनायिकाकदम्बस्य विपिनमालालक्षणनायिकानां चालिङ्गने नायकः ॥ २५   
॥  
  
स्त्यानीकरणसंशोषधृतिस्पन्दनसौरभैः ।  
सशैत्यैः कर्मभिः षड्भिरलब्धक्षण आक्षयम् ॥ २६ ॥  
  
स्त्यानीकरणं हिमघृतादेः पिण्डीकरणं कर्दमादेः संशोषो   
मेघादेर्धृतिर्धारणं तृणादेः स्पन्दनन्न् सौरभानि गन्धाहरणानि शैत्यं   
तापहरणन्न् चेति षड्भिः कर्मभिः आक्षयं प्रलयपर्यन्तमलब्धः क्षणो   
विश्रामो येन ॥ २६ ॥  
  
रसाकर्षणसव्यग्रो नित्यं भ्रातेव तेजसः ।  
हरणादानकर्तॄणामङ्गानां विनियोगकृत् ॥ २७ ॥  
  
हरणादानकर्तॄणां हस्ताद्यङ्गानां विनियोगकृत् चालक इति यावत् ॥ २७ ॥  
  
शरीरनगरे नाडीमार्गैर्गतिनिरर्गलः ।  
रसभाण्डे परावर्तादायुर्मणिमहावणिक् ॥ २८ ॥  
  
गतिविषये निरर्गलो निरन्तरायः । अन्नरसमये देहभाण्डे प्राणापानादिभावेन   
पराव्र्तादायुर्मणिरक्षणव्ययविषये महावणिक् ॥ २८ ॥  
  
शरीरनगरीनाशनिर्माणैकपरायणः ।  
रसकिट्टकलाधातुपृथक्करणकोविदः ॥ २९ ॥  
  
अन्नरसानां किट्टस्य मलस्य कलानां सूक्ष्मतरसारभागानां षण्णां   
त्वगसृङ्मांसभेदोस्थितमज्जाशुक्राख्यानां वातपित्तकफाख्यानां   
वाधातूनां च पृथक्करणे कोविदः कुशलः ॥ २९ ॥  
  
प्रतिसूक्ष्माणुकं देहे ततो दृष्टं मया जगत् ।  
तत्रेत्थं रूपवानस्मि स्फुटमाभोगि सुस्थिरम् ॥ ३० ॥  
  
तत्र वायुभावेऽपि प्रतिसूक्ष्माणुकं परमाणुपर्यन्तं प्रतिद्रव्यं देहे तत्तदुदरे   
मया कलधौतशिलावदेव जगद्दृष्टम् । तत्र तेष्वपि जगत्सु इत्थं   
पृथिव्यादिजगद्रूपवानहमेवास्मि ॥ ३० ॥  
  
परमाणुप्रति त्वत्र प्रोह्यन्त इव सर्गकाः ।  
न च किञ्चित्किलोह्यन्ते खाकृते किमिवोह्यते ॥ ३१ ॥  
  
परमार्थदृशा तु न च किञ्चित्किलोह्यन्ते । खाकृते शून्याकारे ॥ ३१ ॥  
  
सचन्द्रार्कानिलाग्नीन्द्रपद्मवैश्रवणेश्वराः ।  
सब्रह्महरिगन्धर्वा विद्याधरमहोरगाः ॥ ३२ ॥  
  
प्रतिपरमाणु किङ्किंसहिताः सर्गकाः प्रोह्यन्त इव तदाह -   
सचन्द्रार्केत्यादित्रिभिः । सर्वत्र तेन सहेति तुल्ययोगे इति बहुव्रीहिः । सहस्य सः ॥ ३२ ॥  
  
ससागरगिरिद्वीपदिगन्तरमहार्णवाः ।  
सलोकान्तरलोकेशक्रियाकालकलाक्रमाः ॥ ३३ ॥  
  
सस्वर्गभूमिपातालततलोकान्तरान्तराः ।  
सभावाभाववैधुर्यजरामरणसम्भ्रमाः ॥ ३४ ॥  
  
एवं नाम तदा राम भूतपञ्चकरूपिणा ।  
मया प्रविहृतं तत्र तैलोक्यनलिनोदरे ॥ ३५ ॥  
  
एवमाकाशधारणया आकाशभावे तद्विलासभेदानुभवा अप्यूह्या   
इत्याशयेनोपसंहरति - एवं नामेति ॥ ३५ ॥  
  
रसः पीतोऽनुभूतश्च क्ष्माजलानिलतेजसाम् ।  
मूलजालेन वृक्षाणां प्राणिनां वसता मया ॥ ३६ ॥  
  
कथं कथं प्रविहृतं तत्प्रपञ्चयति - रसः पीत इत्यादिना । प्राणिनां   
भूजलानिलतेजःसमवायरूपाणां वृक्षाणां देहे वसता मया मूलजालेन भौमो   
रसः पीतः ॥ ३६ ॥  
  
रसायनघनाङ्गेषु चन्दनद्रवशोभिषु ।  
लुठितं चन्द्रबिम्बेषु तुषारशयनेष्विव ॥ ३७ ॥  
  
रसायनममृतं तद्घनाङ्गेषु चन्दनद्रववच्छैत्यशौक्ल्यादिगुणशोभिषु ॥ ३७   
॥  
  
सर्वर्तुवनजालेषु नानामोदानि दिक्ष्वलम् ।  
भुक्तानि पुष्पजालानि प्रोच्छिष्टं ददताऽलये ॥ ३८ ॥  
  
नानामोदानि पुष्पजालानि भुक्तान्यनुभूतानि । स्वभोगप्रोच्छिष्टं मकरन्दं अलये   
ददता मया ॥ ३८ ॥  
  
ततोन्नतासु मृद्वीषु स्वास्तीर्णास्वम्बराजिरे ।  
सुप्तं शुभ्राभ्रमालासु नवनीतस्थलीष्विव ॥ ३९ ॥  
  
अम्बराजिरे आकाशचत्वरे स्वास्तीर्णासु शुभ्राभ्रशय्यासु सुप्तम् ॥ ३९ ॥  
  
सुमनःपत्रमृदुषु नीललक्ष्मीविलासिषु ।  
सुरसिद्धाङ्गनाङ्गेषु दूरास्तस्मरवासनम् ॥ ४० ॥  
  
सुमनसां शिरीषादिपुष्पाणां पत्रमिव मृदुषु सुरसिद्धाङ्गनाङ्गेषु । किं   
कामुकेन त्वया सुप्तं नेत्याह - दूरास्तेति ॥ ४० ॥  
  
कृतः कुमुदकह्लारकमले नलिनीवने ।  
कोमलः कलहंसीभिर्लीलाकलकलारवः ॥ ४१ ॥  
  
सरत्सरिच्छिरासारा मूलभूमण्डलान्विताः ।  
अङ्गैरूढाः स्फुरद्भूता लोमालय इवाद्रयः ॥ ४२ ॥  
  
किं च ब्रह्माण्डभूतेन मया सरन्तीनां सरिच्छिरासाराणां   
मूलभूतभूमण्डलेनान्विताः स्फुरद्भूता भुवनावलयः अङ्गैरूढाः अद्रयो   
लोम्नामालयः पङ्क्तय इवाङ्गैरूढाः ॥ ४२ ॥  
  
खाद्रयः प्रथिता दीर्घसरित्सूत्रैः समुद्रकैः ।  
आदर्शैरिव विश्रान्तमङ्गेषु प्रतिबिम्बिभिः ॥ ४३ ॥  
  
ये खादयो जगति प्रथितास्तैर्दीर्घसरित्सूत्रैः समुद्रकैश्च सह मम अङ्गेषु   
प्रतिबिम्बसहितैरादर्शैरिव विश्रान्तं स्थितमित्यर्थः ॥ ४३ ॥  
  
भूतसर्गेण विश्रान्तं सिद्धविद्याधरादिना ।  
मद्देहे चेतितेनेव मक्षिकायौकरूपिणा ॥ ४४ ॥  
  
सिद्धविद्याधरादिना भूतस्र्गेण प्राणिनिकायेन तु मद्देहे चेतितेन परिज्ञात्वेन   
मक्षिकायौकरूपिणेन विश्रान्तम् ॥ ४४ ॥  
  
मत्प्रसादेन मुदितैर्लब्धमर्कादिभिर्वपुः- ।  
कृष्णरक्तसितापीतहरितैर्हरितैरिव ॥ ४५ ॥  
  
तर्हि किं तैर्मक्षिकायूकावद्भीतैः प्रतिक्षणं निवार्यमाणैरुद्विग्नैरत्यास्थितं   
नेत्याह - मत्प्रसादेनेति । वपुःकृष्णेत्यादिसमस्तपदं बोध्यम् । वपुषा   
कृष्णरक्तादिवर्णैर्हरितैः स्निग्धैर्वृक्षैरिव स्थिरैः   
पेपीयमानैर्मोदमानैश्चेत्यर्थः ॥ ४५ ॥  
  
समुद्रमुद्रया सप्तद्वीपसप्तात्मरूपया ।  
संस्थया स्थापिता भूमिः प्रकोष्ठे वलयोपमा ॥ ४६ ॥  
  
सप्तद्वीपैः सप्तविधात्मरूपया संस्थया सन्निवेशेन प्रसिद्धा भूमिर्मया   
प्रकोष्ठे वलयोपमा स्थापिता ॥ ४६ ॥  
  
विद्याधरपुरन्ध्रीणां परामृष्टाङ्गयष्टिना ।  
अदृष्टेनैव विहितः पुलकोल्लास आत्मना ॥ ४७ ॥  
  
ताभिरदृष्टेनैवात्मना मया तासां स्वानन्देन पुलकोल्लासो विहितः ॥ ४७ ॥  
  
सरिच्छिरामलस्फाररसानि सुषिराणि च ।  
जगन्त्येवास्थिजालानि ममासन्संस्थितानि च ॥ ४८ ॥  
  
सरिल्लक्षणशिराभिरमलस्फारान्तर्गतरसानि सुषिराणि च्छिद्रवन्ति च पर्वतादिजगन्ति   
मम देहे अस्थिजालानि चान्मांसादीनि च संस्थितानि ॥ ४८ ॥  
  
असङ्ख्यैर्व्योममातङ्गैश्चन्द्रार्कचलचामरैः ।  
उदुम्बरान्तर्मशकैरिव मद्धृदये स्थितम् ॥ ४९ ॥  
  
व्योमममातङ्गैरैरावतादिभिः । मद्धृदये हृदयाकाशे ॥ ४९ ॥  
  
सर्वपातालपादेन भूतलोदरधारिणा ।  
खमूर्ध्नापि तदा राम न त्यक्ताथ पराणुता ॥ ५० ॥  
  
एवमतिविस्तृतब्रह्माण्डरूपेणापि मया परमसूक्ष्मचिन्मात्रस्वभावता न   
हापितेत्याह - सर्वेति ॥ ५० ॥  
  
दिक्षु सर्वासु सर्वत्र सर्वदासर्वकारिणा ।  
सर्वात्मनाप्यसर्वेण शून्यरूपेण संस्थितम् ॥ ५१ ॥  
  
शून्यरूपेण सर्वद्वैतशून्यचिन्मात्ररूपेण ॥ ५१ ॥  
  
किञ्चित्त्वं सदकिञ्चित्त्वं साकृतित्वं निराकृति ।  
अनुभूतं सजाढ्यं च चेतनत्वमलं मया ॥ ५२ ॥  
  
तदा परिच्छेदापरिच्छेदादिसर्वविरुद्धधर्माणां स्वात्मनि समुच्चयोऽनुभूत   
इत्याह - किञ्चित्त्वमिति ॥ ५२ ॥  
  
मैनाकमुग्धपीनस्य सागरस्यावनिं प्रति ।  
सन्ति सर्गसहस्राणि स्थाणुभूतान्यथो मया ॥ ५३ ॥  
  
समुद्रादिकुक्षिदेशेष्वपि कलधौतशिलायामिवानन्तानि जगन्ति सन्ति तान्यपि   
मयानुभूतानीत्याह - मैनाकेति । मैनाकवदन्तर्निलीनैः   
पर्वतशिलादिभिर्मुग्धस्य पीनस्यातिविस्तृतय च सागरस्य अवनिं प्रति प्रतिदेशं   
स्थाणुभूतानि सर्गसहस्राणि सन्ति तानि च मया अथो अनुभूतानीति   
विपरिणामेनानुषज्यते ॥ ५३ ॥   
  
जगन्त्यङ्गे मयोढानि गूढानि प्रकटान्यपि ।  
प्रतिबिम्बपुराणीव मुकुरेणाजडात्मना ॥ ५४ ॥  
  
एवं जलानिलाग्नित्वं भूमित्वं खात्मना मया ।  
कृतं चितेव स्वप्नेषु बत मायाविजृम्भितम् ॥ ५५ ॥  
  
स्वप्नेषु प्रसिद्धया चितेव कृतम् ॥ ५५ ॥   
  
अपि तस्यामवस्थायां जगन्त्याकाशकोशके ।  
मया दृष्टान्यसङ्ख्यानि परमाणुकणं प्रति ॥ ५६ ॥  
  
परमाणु प्रति व्योम परमाणु प्रति स्थितम् ।  
सर्गवृन्दं यथा स्वप्ने स्वप्नान्तरयुतं पुरम् ॥ ५७ ॥  
  
प्रतिपरमाणु एवं विस्तृतं व्योम स्थितं तत्र सञ्चरत् प्रतिपरमाणु सर्गवृन्दं   
स्थितम् ॥ ५७ ॥  
  
स्वमेवाहमभूवं भूमण्डलं द्वीपकुण्डलम् ।  
सर्वात्मनापि न व्याप्तं किञ्चनापि मया क्वचित् ॥ ५८ ॥  
  
स्वं आध्यासिकमात्मरूपमेवाभूवम् । एवं सर्वजगदात्मभूतेनापि मया   
क्वचित्किञ्चनापि न व्याप्तं न स्पृष्टम् । असङ्गाद्वयत्वादित्यर्थः ॥ ५८ ॥  
  
समुत्पादयताशेषं लतातरुतृणाङ्कुरम् ।  
भूतलेन रसाः कृष्टा मयार्थेनैव पुम्भृताम् ॥ ५९ ॥  
  
पुम्भृतां पुरुषादिशरीरभृतामर्थेनैवाशेषं लतातरुतृणाङ्कुरं   
समुत्पादयता मया वृष्टिनिपतिता रसा भूतलेन कृष्टा निपीताः ॥ ५९ ॥  
  
अवदाततमे युद्धबोधकालमुपेयुषि [शुद्धबोधकालमये मयि इति पाठः   
।] ।  
जगल्लक्षाणि तिष्ठन्ति न तिष्ठन्ति च कानिचित् ॥ ६० ॥  
  
युद्धसदृशं सर्वद्वैतसंहारकं बोधकालं उपेयुषि मयि जगल्लक्षाणि   
तिष्ठन्ति न तिष्ठन्ति च ॥ ६० ॥  
  
चिति यास्तु चमत्कारं चमत्कुर्वन्ति यत्स्वतः ।  
स्वचमत्कृतयोऽन्तस्थास्तदेताः सृष्टिदृष्टयः ॥ ६१ ॥  
  
केन रूपेण तिष्ठन्ति केन च न तिष्ठन्तीति चेच्चिच्चमत्कारमात्ररूपेण तिष्ठन्ति   
तदन्यरूपेण न तिष्ठन्तीत्याह - चितीति द्वाभ्याम् । चिति या अन्तस्थाः   
स्वचमत्कृतयः स्वसत्तास्फूर्तिलक्षणं चमत्कारं यत्स्वतश्चमत्कुर्वन्ति   
जगत्यारोप्य प्रकटयन्ति तत्तेन रूपेण एताः सर्गदृष्टयः सन्तीत्यर्थः ॥ ६१ ॥  
  
अनुभूतं कृतं कष्टं यावत्क्वचन किञ्चन ।  
परमार्थचमत्कारादृते नेहोपलभ्यते ॥ ६२ ॥  
  
प्रत्येकं विश्वरूपात्मा सर्वकर्ता निरामयः ।  
प्रबुद्धः शुद्धबोधात्मा सर्वं ब्रह्मात्मकं यतः ॥ ६३ ॥  
  
अत एवाध्यारोपे प्रत्येकं स्वसत्तार्पणाद्विश्वरूपात्मापवादेन प्रबुद्धस्तु   
शुद्धबोधात्मैवेत्यर्थः ॥ ६३ ॥  
  
सर्वः सर्वत्र सर्वात्मा सर्वगः सर्वसंश्रयः ।  
एतत्प्रबुद्धविषयमप्रबुद्धं न वेद्म्यहम् ॥ ६४ ॥  
  
अत एव एकैकवस्त्वन्तरे ब्रह्मणि सर्वजगदध्यासात्सर्वः सर्वत्र सर्वात्मा च सर्वगः   
सर्वसंश्रय इत्येतत्प्रबुद्धविषयं जगद्रूपं पर्यवस्यति । अप्रबुद्धगम्यं तु   
रूपं न प्रबुद्धैर्द्रष्टुं शक्यमित्याह - अप्रबुद्धमिति ॥ ६४ ॥  
  
आकाशकोशविशदात्मनि चित्स्वरूपे येयं सदा कचति सर्गपरम्परेति ।  
सान्तस्तदेव किल ताप इवान्तरूष्मा भेदोपलम्भ इति नास्ति सदस्त्यनन्तम् ॥ ६५ ॥  
  
तथा चाद्वये चिदात्मनि विदुषां सर्वत्र सर्वात्मताकल्पना विकल्पमात्रं न   
चिद्व्यतिरिक्तं वस्तु किञ्चिदस्तीत्याह - आकाशेति । सा अन्तस्तदेव । यथा   
तापस्यान्तरूष्मेति प्रयोगे तापपदस्य तदन्तःपदस्योष्मपदस्य च न पृथगर्थोऽस्ति   
किन्तु वाक्याद्विकल्पमात्रं तद्वद्भेदोपलम्भोऽपीति न जगदस्ति किन्त्वनन्तं   
सदस्तीत्यर्थः ॥ ६५ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे उ० पाषा०   
परमार्थसर्गयोरैक्यप्रतिपादनं नाम द्विनवतितमः सर्गः ॥ ९२ ॥  
  
इति श्रीवासिष्ठमहारामायणतात्पर्यप्रकाशेनिर्वाणप्रकरणे उत्तरार्धे   
परमार्थसर्गयोरैक्यप्रतिपादनं नाम द्विनवतितमः सर्गः ॥ ९२ ॥  
  