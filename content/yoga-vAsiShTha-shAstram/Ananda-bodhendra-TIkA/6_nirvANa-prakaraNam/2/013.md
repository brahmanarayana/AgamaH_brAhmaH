+++
title = "०१३"

+++
त्रयोदशः सर्गः १३  
  
भुशुण्ड उवाच ।  
  
जगत्प्रसररूपस्य न देश उपयुज्यते ।  
न कालो धारणे स्तम्भ आलोकस्याम्बरे यथा ॥ १ ॥  
  
मायाकार्ये न देशादेरपेक्षेत्यत्र वर्ण्यते ।  
इन्द्रस्याणूदरे राज्यकल्पनाख्यानविस्तरः ॥  
  
देशकालादिनिर्माणपूर्वकं वेदनं विदुः । सर्गात्मकत्वात् इति यदुक्तं   
तस्योपपादनायेन्द्रत्रसरेण्वाख्यानं वक्तुं भूमिकां रचयति - जगदित्यादिना ।   
देशकालादिनिर्माणपूर्वकं वेदनमित्यङ्गीकृत्यवादः । वस्तुतस्तु   
दृष्टसृष्ट्या युगपदेव सह देशकालाभ्यां जगत्प्रसररूपस्य मायिकसर्गस्य   
धारणेन प्राक्सिद्धो देश उपयुज्यते । यथा अम्बरे युगपत्प्रसृतस्यालोकस्य धारणे   
स्तम्भो नोपयुज्यते तद्वदित्यर्थः ॥ १ ॥  
  
मनोमनननिर्माणमात्रमेतज्जगत्त्रयम् ।  
शान्तं तनु लघु स्वच्छं वातान्तः सौरभादपि ॥ २ ॥  
  
वातान्तः प्रसृतमतिसूक्ष्मत्वाद्वातेनापि धारयितुं कम्पयितुं चाशक्यं   
यत्सौरभं ज्योतिः सौरभं सौगन्ध्यन्न् च तस्मादपि शान्तं तिरोभूतं तनु   
सूक्ष्मं लघु अगुरु स्वच्छं चेत्यर्थः ॥ २ ॥  
  
चिच्चमत्कृतिमात्रस्य साधो जगदणोः किल ।  
वातान्तः सौरभं मेरुरन्यानुभवयोगतः ॥ ३ ॥  
  
हे साधो चिच्चमत्कृतिमात्रत्वेन दृष्टस्य जगदणोरपेक्षया   
वातान्तर्गतसौरभमपि मेरुरिव स्थूलं किल । अन्यानुभवयोगतः अन्यैरपि   
चक्षुर्घ्राणादिसंयोगेनानुभूयमानत्वादित्यर्थः ॥ ३ ॥  
  
यन्न् प्रयुदेति सर्गोयं स एवैनं हि चेतति ।  
पदार्थः सन्निवेशं स्वमिव स्वप्नं पुमानिव ॥ ४ ॥  
  
दृष्टसृष्टिरूपस्य प्रपञ्चस्य तु न   
स्वकल्पकदृगन्यगोचरतेत्यसाधारणत्वात्परमसौक्ष्म्यमित्याह - यं प्रतीति ।   
यथा मानोरथिकपदार्थः स्वसन्निवेशं स्वसाक्षिणा स्वयमेव चेतति । यथा पुमान्   
स्वस्वप्नं स्वयमेव चेतति तद्वदित्यर्थः ॥ ४ ॥  
  
अत्रैवोदाहरन्तीममितिहासं पुरातनम् ।  
यद्वृत्तं देवराजस्य त्रसरेणूदरे पुरा ॥ ५ ॥  
  
अत्र अस्मिन्पूर्वसिद्धदेशकालानपेक्षारूपे अनन्यानुभवगोचरतया   
परमसौक्ष्म्यरूपे चार्थे उपपादकम् ॥ ५ ॥  
  
क्वचित्कदाचित्कस्मिंश्चित्किञ्चित्कल्पद्रुमेऽभवत् ।  
कस्याञ्चिद्युगशाखायां फलं जगदुदुम्बरम् ॥ ६ ॥  
  
कश्चिच्चासौ कल्पद्रुमश्च किञ्चित्कल्पद्रुमस्तस्मिन् । सर्वकल्पनाफलाधारे   
मायाशबले ब्रह्मणीति यावत् । युगशाखायां शाखाद्वयसन्धौ ।   
जगद्ब्रह्माण्डस्तद्रूपमुदुम्बरं फलम् ॥ ६ ॥  
  
ससुरासुरभूतौघमशकाहितघुङ्घुमम् ।  
शैलमांसलपातालद्युभूम्युग्रकपाटकम् ॥ ७ ॥  
  
तद्वर्णयति - ससुरासुरेत्यादिना । शैलैः कीलस्थानीयैर्मांसलानि दृढानि   
पातालादिलोकत्रयलक्षणानि उग्राणि दुराधर्षाणि कपाटानि यत्र ।   
यद्यप्युदुम्बररूपकेन्तःकपाटवर्णनमनुपयुक्तं तथापि   
कल्पवृक्षफलोदुम्बरफलकल्पकमनोवृत्त्यनुसारित्वेन   
प्रसिद्धवैलक्षण्यकल्पनया कथञ्चिद्योज्यम् ॥ ७ ॥  
  
चिच्चमत्कृतिचारूच्चैर्वासनारसपीवरम् ।  
विविधानुभवामोदं चित्तास्वादमनोहरम् ॥ ८ ॥  
  
चितश्चमत्कृत्या रचनाशक्तिवैचित्र्येण चारु । उच्चैर्बृहत् ॥ ८ ॥  
  
बृहद्ब्रह्मतरुप्रौढसत्ताव्रततिकोटिगम् ।  
अहङ्कारमहावृन्तं समालोकसमुज्ज्वलम् ॥ ९ ॥  
  
बृहन् प्राग्वर्णितो यो ब्रह्मतरुरुदुम्बरस्तस्मिन्प्रौढा आविर्भूता याः   
सूक्ष्मजगत्सत्ताव्रततिकोटयस्तदन्तर्गतम् । सम आलोकः साक्षिचित् तेन समुज्ज्वलम् ॥ ९ ॥  
  
मोक्षद्वारविकास्यास्यं सरिदब्धिशिरावृतम् ।  
मात्रापञ्चककोशस्थं तरत्तारकसीकरम् ॥ १० ॥  
  
मोक्षद्वारं ज्ञानमेव विकासि आस्यं मुखं यस्य । मात्रास्तन्मात्राणि । तरन्ति   
ऊर्ध्वं प्लवमानानि तारकाण्येव सीकरा रसकणा नीहारकणा वा यत्र ॥ १० ॥  
  
कल्पावसानजरठं काककोकिलगाम्यथ ।  
पतितं शान्तिमायातं क्वाप्यन्तावासनं गतम् ॥ ११ ॥  
  
महाकल्पावसाने जरठं पक्वं पातोन्मुखम् । अथ तदनन्तरं काकगामि   
कोकिलगामि वा । यथा प्रसिद्धोदुम्बरमन्ते काकैः कोकिलैर्वा भक्ष्यते   
तद्वदसच्छास्त्रकटुरवानुसारिण्या अविद्याकाक्या शास्त्रमधुररवानुसारिण्या   
विद्याकोकिलया वा ग्रस्यमानं क्वापि अन्तं वासनामात्रशेषलक्षणन्न्   
नाशमवासनं ब्रह्मभावं वा आगतं भविष्यतीत्यर्थः ॥ ११ ॥  
  
तत्राभूदमराधीशः शक्रस्त्रिभुवनेश्वरः ।  
क्षौद्रकुम्भनिषण्णानां क्षुद्राणामिव नायकः ॥ १२ ॥  
  
तत्र तस्मिन्नुदुम्बरे । क्षुद्राणां मधुमशकानाम् ॥ १२ ॥  
  
गुरूपदेशस्वाभ्यासात्स क्षीणावरणोऽभवत् ।  
महात्मा भावितान्तात्मा पूर्वापरविदां वरः ॥ १३ ॥  
  
भावितः अन्तःसर्वकल्पनावधिरात्मा येन ॥ १३ ॥  
  
नारायणादिषु ततः कदाचिद्वीर्यशालिषु ।  
क्वचिदेव निलीनेषु सत्स्वेकः ससुराधिपः ॥ १४ ॥  
  
शस्त्रज्वालानलोद्भारैरयुध्यत महासुरैः ।  
विजितस्तैर्महावीर्यैरतो व्यद्रवदाद्रुतम् ॥ १५ ॥  
  
शस्त्रज्वालानलानुद्बिभ्रतीति शस्त्रज्वालानलोद्भाराः । कर्मण्यण् । कृद्ग्रहणे   
गतिकारकपूर्वस्यापि ग्रहणादुपपदसमासः । आसमन्ताद्द्रुतं शीघ्रम् ॥ १५ ॥  
  
दिशो दश सुवेगेन दुद्रावाभिद्रुतोऽरिभिः ।  
न विश्रामास्पदं प्राप परलोक इवाधमः ॥ १६ ॥  
  
सुवेगेन अतिजवेन । अधमः पापकृत् ॥ १६ ॥  
  
तद्भ्रान्तदृष्टिष्वरिषु मनाक् छिद्रमवाप्य सः ।  
प्रशमं कायसङ्कल्पं नीत्वा स्वं स्वान्तरे बहिः ॥ १७ ॥  
  
अरिषु मनागू भ्रान्तदृष्टिषु सत्सु । तत् तदा । छिद्रं निलयनावसरम् । कायाकारं   
स्थूलाकारसङ्कल्पं स्वान्तरे भूतसूक्ष्मे प्रशमं नीत्वा विलाप्याणुतरो भूत्वा   
बहिः कमपि त्रसरेणुं विवेशेति परेणान्वयः ॥ १७ ॥  
  
कमप्यर्कांशुकोशस्थं त्रसरेणुं विवेश सः ।  
संविद्रूपतया पद्मकोशं मधुकरो यथा ॥ १८ ॥  
  
तदन्तःप्रवेशसङ्कल्पसंविद्रूपतया ॥ १८ ॥  
  
स तत्राशु विशश्राम चिरादाश्वासमाययौ ।  
अथ विस्मृतसङ्ग्रामो निवृत्तिं समुपागमत् ॥ १९ ॥  
  
निवृत्तिं बहिर्गमनाभावम् । अनिवृत्तिमिति वा छेदः ॥ १९ ॥  
  
कल्पितं सद्म तत्राथ स क्षणादनुभूतवान् ।  
तस्मिन्सद्मनि पद्मान्ते रेमे स्व इव विष्टरे ॥ २० ॥  
  
पद्मान्ते पद्मासनमध्ये । स्वे स्वलोकप्रसिद्धे विष्टरे सिंहासन इव ॥ २० ॥   
  
गृहस्थः स ददर्शाथ कल्पितं नगरं हरिः ।  
मणिमुक्ताप्रवालादिकृतप्राकारमन्दिरम् ॥ २१ ॥  
  
नगरान्तर्गतोऽपश्यत्ततो जनपदं हरिः ।  
नानाद्रिग्रामगोकाटपत्तनारण्यराजितम् ॥ २२ ॥  
  
गोवाटा व्रजाः ॥ २२ ॥  
  
तादृग्रतिश्चेतितवान्सश्रक्रो भुवनं ततः ।  
साद्र्यब्ध्युर्वीनदीशान्तं सक्रियाकालकल्पनम् ॥ २३ ॥  
  
तादृग्रतिस्तादृशसङ्कल्पोपहितः । भुवनं भूलोकम् । नद्यः ईशा राजानः   
अन्तास्तत्तद्देशसीमास्तैः सह वर्तमानम् ॥ २३ ॥  
  
तादृग्रतिश्चेतितवान्स शक्रस्त्रिजगत्ततः ।  
सपातालमहीव्योमविष्टपार्कादिपर्वतम् ॥ २४ ॥  
  
अथ तत्र सुरेशत्वे अतिष्ठदित्यपकृष्यान्वयः ॥ २४ ॥  
  
तत्रातिष्ठत्सुरेशत्वे स भोगभरभूषितः ।  
पुत्रो बभूव तस्याथ कुन्दो नामाथ वीर्यवान् ॥ २५ ॥  
  
ततो जीवितपर्यन्ते त्यक्त्वा देहमनिन्दितः ।  
निर्वाणमाययौ शक्रो निःस्नेह इव दीपकः ॥ २६ ॥  
  
कुन्दस्त्रैलोक्यराजोऽभूज्जनयित्वा सुतं निजम् ।   
कालेन जीवितस्यान्ते जगाम परमं पदम् ॥ २७ ॥  
  
तत्पुत्रोऽपि तथैवाथ कृत्वा राज्ये सुतं निजम् ।  
जगाम जीवितस्यान्ते पावनं परमं पदम् ॥ २८ ॥  
  
एवं पौत्रसहस्राणि समतीतानि सुन्दर ।  
तत्राद्यापि सुरेशस्य येषां राज्ये स्थित्ॐऽशकः ॥ २९ ॥  
  
तस्य सुरेशस्य पौत्रसहस्राणि येषां राज्ये अद्याप्यंशको नाम राजा स्थितः ॥ २९ ॥  
  
इत्यद्ययावदमरेश्वरवम्श एव सङ्कल्पिते जगति शक्रपदं विधत्ते ।  
तस्मिन्क्षतेऽपि गलितेऽपि हतेऽपि नष्टे क्वाप्यम्बरे दिनकरातपपावनाणौ ॥ ३० ॥  
  
इति वर्णितदिशा अद्ययावत् अद्यतनकालपर्यन्तं तत्सङ्कल्पिते त्रसरेण्वन्तरे जगति   
तद्वम्श एव अमरेशपदं शक्रराज्यं विधत्ते पालयति ।क्वाप्यम्बरप्रदेशे तस्मिन्   
दिनकरातपपावने अणौ त्रसरेणौ क्षते अपचिते गलिते नष्टेऽपि हि तद्राज्यं न   
गलितमित्यर्थः ॥ ३० ॥  
  
इत्यार्षे श्रीवा० वा० दे० मो० नि० उ० विद्याधरोपाख्यानान्तर्गतेन्द्रोपाख्याने   
त्रसरेण्वन्तरसर्गसङ्घवर्णनं नाम त्रयोदशः सर्गः ॥ १३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
त्रसरेण्वन्तरसर्गसङ्घवर्णनं नाम त्रयोदशः सर्गः ॥ १३ ॥  
  