+++
title = "१४०"

+++
चत्वारिंशदधिकशततमः सर्गः १४०  
  
व्याध उवाच ।  
  
भगवंस्त्वादृशस्तां तामवस्थां च कथं गतः ।  
कथं ध्यानप्रयोगेण तदा नोपशमं गतः ॥ १ ॥  
  
प्रलयाब्धेरपगमो ग्रामे द्विजतया स्थितिः ।  
मुनेः प्राणितनोर्बाह्यनिर्गमाद्यत्र वर्ण्यते ॥   
  
पयर्थे चकारः । त्वादृशो ज्ञानयोगसिद्धोऽपि तां तां प्राग्वर्णितबहुप्रकारां   
प्रलयजलप्लवनादिनानाभ्रान्त्यवस्थां कथं गतः ।   
ध्यानलक्षणयोगाङ्गप्रयोगेणातीतानागतसर्वदर्शनोपायेन तदा   
सर्वभ्रान्त्युपशमं कथं न गतो न प्राप्तः ॥ १ ॥  
  
मुनिरुवाच ।  
  
कल्पान्तेषु विनश्यन्ति नाशैर्नानाविधात्मभिः ।  
जगन्ति भ्रान्तिरूपाणि नभस्याभासरूपिभिः ॥ २ ॥  
  
कदाचित्क्रमशो नाशः कल्पान्ते सम्प्रवर्तते ।  
अशङ्कितं कदाचिद्द्रागेकधादिविकारतः ॥ ३ ॥  
  
क्रमिके प्रलये योगेन भूतभाव्यर्थपर्यालोचनावकाशः स्यात् । आकस्मिके तु न   
तदवकाशो मया लब्ध इत्युत्तरमभिप्रेत्य प्रलयद्वैविध्यं दर्शयति -   
कदाचिदिति । सप्तानां समुद्राणां युगपदेकधाभावादिलक्षणाद्विकारतः ॥ ३ ॥  
  
तदा द्रागित्येव यदा विकृतं वारि तत्तथा ।  
तेन यावत्सरन्त्याद्यं तावन्नीता जलैः सुराः ॥ ४ ॥  
  
आद्यं हिरण्यगर्भं प्रति निवेदयितुं सुरा यावत्सरन्ति जिगमिषन्ति तावज्जलैर्नीताः ।   
तथा च सुराणामपि यत्र प्रमादस्तत्र मम का कथेत्यर्थः ॥ ४ ॥  
  
अन्यच्च विपिनाधीश कालः सर्वङ्कषो ह्यम् ।  
यत्र काले ततस्तस्मिंस्त्ववश्यम्भावि तत्तथा ॥ ५ ॥  
  
कालप्राबल्याद्वा तदा मम ध्यानधारणा न स्फूर्तेत्याह - अन्यच्चेति ।   
विपिनाधीश हे व्याध सर्व कषति नाशयतीति सर्वकषः । यत्र काले यदवश्यम्भावि   
तत्तथा भवतीत्यर्थः ॥ ५ ॥  
  
बलं बुद्धिश्च तेजश्च क्षयकाल उपस्थिते ।  
विपर्यस्यति सर्वत्र सर्वथा महतामपि ॥ ६ ॥  
  
तदेव प्रपञ्चयति - बलमिति ॥ ६ ॥  
  
अन्यच्च विपिनाधीश मयैतत्तव वर्णितम् ।  
स्वप्नदृष्टं किल स्वप्ने किं न सम्भवतीह कम् ॥ ७ ॥  
  
किञ्चेदं स्वप्ने परचित्तानुवर्तिना मया दृष्टम् तत्र च विवेकाप्रसरो महतामपि   
प्रसिद्ध इति परिहारान्तरमाह - अन्यच्चेति । इह सर्वजने किमप्रसिद्धमिदमित्यर्थः   
॥ ७ ॥  
  
व्याध उवाच ।  
  
असदेतद्यदि विभो स्वप्नसम्भ्रममात्रकम् ।  
कथितेन तदैतेन कोऽर्थः कल्याणकोविद ॥ ८ ॥  
  
स्वप्नसम्भ्रमो मात्रा उपमानं यस्य तत्स्वप्नसम्भ्रममात्रकम् । तत्तर्हि एतेन   
मां प्रति कथितेन किं प्रयोजनम् । हे कल्याणकोविदेति निरर्थकवाक्यवक्तृता त्वयि न   
सम्भाव्येति द्योतनाय सम्बोधनम् ॥ ८ ॥  
  
मुनिरुवाच ।  
  
त्वद्बोधनात्मकं कार्यं महदस्त्यत्र बुद्धिमन् ।  
एतद्भ्रमात्मकं वेत्ति भवान्सत्यं तु मे शृणु ॥ ९ ॥  
  
कल्याणकोविदत्वं प्रकटयन्मुनिरुत्तरमाह - त्वद्बोधनात्मकमिति ।   
मोक्षपर्यवसायित्वान्महत् । यतो भवान्   
वर्णितप्रपञ्चसाम्यावगमादेतत्परिदृश्यमानमपि भ्रमात्मक वेत्ति ।   
दृश्यमात्रस्य भ्रमात्मकत्वे सत्यं तु दृग्रूपो भवानेव परिशिष्यते । अत   
एममन्वयव्यतिरेकाभ्यामन्यशोधनोपायं कथाशेषं मे मत्तः   
शृण्वित्यर्थः ॥ ९ ॥   
  
अनन्तरमहं तस्मिन्मत्तैकार्णवरंहसि ।  
जन्तोरोजः स्थितः स्वप्ने भ्रान्तं भ्रान्तो व्यलोकयं ॥ १० ॥  
  
यावत्ससकलं वारि क्वापि निर्गन्तुमुद्यतम् ।  
विक्षुब्धवज्रवित्रस्तसपक्षाद्रीन्द्रवृन्दवत् ॥ ११ ॥  
  
कियत्कालं भ्रान्तिं त्वं व्यलोकयस्तत्राह - यावदिति । सकलैरावर्तकल्लोलादिभिः   
सह वर्तमानं ससकलम् ॥ ११ ॥  
  
लब्धवानुह्यमानोऽहं कञ्चिद्दैववशात्तटम् ।  
अवसं तमवष्टभ्य शिखरप्रान्तसन्निभम् ॥ १२ ॥  
  
तं तटमवष्टभ्य आश्रित्य अवसम् ॥ १२ ॥  
  
अथ क्षणेन सलिलं तदशेषेण निर्ययौ ।  
वीच्यग्रस्फुटिताकारैर्देवैस्तारकिताम्बरम् ॥ १३ ॥  
  
तत्सलिलं वर्णयति - वीच्यग्रेत्यादिना ।   
वीच्यग्रस्फुटितजलकणाकारैर्ग्रहनक्षत्रादिदेवैस्तारकितं सञ्जाततारकमम्बरं   
येन ॥ १३ ॥  
  
तारागणैश्च पातालगतैर्मणिमयोदरम् ।  
आवर्तेषु परावृत्तैः स्फारमद्रिजरत्तृणैः ॥ १४ ॥  
  
कैश्चित्तारागणैः पातालगतैर्मणिमयोदरमिव ॥ १४ ॥  
  
हेमद्वीपोपमैर्व्याप्तं गीर्वाणपुरमन्दिरैः ।  
भ्रमत्सुराङ्गनालीननलिनीजालमालितम् ॥ १५ ॥  
  
सुराङ्गनालक्षणैर्लीनैर्नलिनीजालैर्मालितम् ॥ १५ ॥  
  
मध्योह्यमानकल्पाभ्रनीलशैवालजालकम् ।  
विद्युद्गोरोचनाम्भोदनीलनीरजनिर्भरम् ॥ १६ ॥  
  
कल्पाभ्रवन्नीलं शैवालजालकं यत्र विद्युत एव गोरोचनातुल्याः परागा यत्र   
तथाविधैरम्भोदलक्षणैर्नीलनीरजैर्निर्भरमतिशयितम् ॥ १६ ॥  
  
स्फुरत्सीकरनीहारमेघाद्रिकृतदिक्तटम् ।  
उल्लोलद्वीचिसन्दिग्धवहत्कल्पद्रुमव्रजम् ॥ १७ ॥  
  
स्फुरत्सीकरैर्नीहारैर्मेघैरद्रिभिश्च कृतं दिक्षु तटं यस्य ॥ १७ ॥  
  
अथैकार्णवखातोऽसावभवच्छुष्ककोटरः ।  
क्वचिद्गलितसह्याद्रि क्वचित्संशीकमन्दरः ॥ १८ ॥  
  
एकार्णवखातमपि वर्णयति - शुष्केत्यादिना । संशीकः शीर्णत्वादयं   
मन्दरोऽन्यो वेति संशययोग्यो मन्दरो यत्र ॥ १८ ॥  
  
क्वचित्कङ्कनिमग्नेन्दुयमवासवतक्षकः ।  
क्वचित्पङ्कनिमग्नाधःशाखकल्पद्रुमोत्करः ॥ १९ ॥  
  
क्वचित्कमलवत्कीर्णलोकपालशिरःकरः ।  
क्वचित्पङ्कजविश्रान्तरुधिरह्रदपाटलः ॥ २० ॥  
  
पङ्कजैरिव विश्रान्तै रुधिरह्रदैः पाटलः ॥ २० ॥  
  
क्वचिदाकण्ठनिर्मग्नक्वणद्विद्याधरीगणः ।  
क्वचित्स्वप्नमृतेभाभयाम्योग्रमहिषावृतः ॥ २१ ॥  
  
स्वप्न इव मृतैरिभाभैर्याम्यैर्यमवाहनैरुग्रमहिषैरावृतः ॥ २१ ॥  
  
क्वचित्सन्नमहाकायगरुडामरपर्वतः ।  
क्वचिन्मत्तमहासेतुर्यमदण्डेन भूजुषा ॥ २२ ॥  
  
सन्नो महाकायगरुडलक्षणोऽमरपर्वतो यत्र । भूजुषा भूमौ पतितेन यमदण्डेन   
मत्त इव जलनिरोधाक्षमो महासेतुर्यत्र ॥ २२ ॥  
  
क्वचित्प्रमृतवैरिञ्चहंससस्मितपङ्कभूः ।  
क्वचित्पङ्कविनिर्मग्नदेहार्धामरवारणः ॥ २३ ॥  
  
एतस्मिन्नन्तरे तत्र सानुं प्राप्याश्रमे श्रमात् ।  
विश्रान्तोस्मि यदा तेन भृशं निद्राजगाम माम् ॥ २४ ॥  
  
सानुं तटगिरेः प्रस्थदेशम् । कस्यचिन्मुनेराश्रमे यदा विश्रान्तोऽस्मि तदा मां   
भृशं निद्रा आजगाम ॥ २४ ॥  
  
ततः सुषुप्तनिद्रान्तस्तया वासनयान्वितः ।  
तं तादृगेव कल्पान्तमपश्यं स्वौजसि स्थितः ॥ २५ ॥  
  
सुषुप्तोत्तरकालप्रवृत्तनिद्रान्तस्तादृक्प्राण्योजोन्तर्दृष्टसदृशमेव स्वौजसि   
स्थितोऽहमपश्यम् ॥ २५ ॥  
  
दृष्ट्वा तद्द्विगुणं दुःखं चिरेणात्राहमाकुलः ।  
प्रबुद्धो दृष्टवान्सानुं तमेवास्य हृदि स्थितम् ॥ २६ ॥  
  
अस्य प्राणिनो हृदि स्थितं सानुमहं दृष्टवान् ॥ २६ ॥  
  
अथ तत्र द्वितीयेऽह्नि भास्करोदयसुन्दरम् ।  
सलोकाकाशभूशैलं भुवनं दृष्टवानहम् ॥ २७ ॥  
  
द्यौः क्षमा वायुराकाशं पर्वताः सरितो दिशः ।  
इति मे चेतसो जातं पत्रादि विटपादिव ॥ २८ ॥  
  
चेतसो मनसः सकाशादेव विटपाच्छाखातः पत्रादीव जातमुत्पन्नम् ॥ २८ ॥  
  
ततस्तस्मिंस्तथा दृष्टे भूतले तैः पदार्थकैः ।  
व्यवहारं प्रवृत्तोऽहं किञ्चिद्विस्मृतधीरितः ॥ २९ ॥  
  
प्रवृत्तः कर्तुमिति शेषः । इतः पूर्वानुभूतविषये किञ्चिद्विस्मृतधीः   
विस्मृतधिया ईरित इति वा ॥ २९ ॥  
  
जातस्य मेऽद्य वर्षाणि षोडशैष पिता मम ।  
इयं मातास्पदं चेदमिति मे प्रतिमोदभूत् ॥ ३० ॥  
  
तत्र चापूर्वा काचित्सिद्धवत्कारेण व्यवहारप्रतिभा स्वस्योदभूदित्याह - जातस्येति   
। आस्पदं गृहम् ॥ ३० ॥  
  
अपश्यं ग्रामकं कञ्चित्कञ्चिच्च ब्राह्मणाश्रमम् ।  
किञ्चिद्गेहं तथा कश्चिद्बन्धुः कस्मिंश्चिदाश्रमे ॥ ३१ ॥  
  
तत्र कश्चिद्बन्धुरभूदिति शेषः ॥ ३१ ॥  
  
अथ मे तिष्ठतः सार्धं बन्धुभिर्ग्राममन्दिरे ।  
अहोरात्रेषु गच्छत्सु जाग्रदादींस्तदेव सत् ॥ ३२ ॥  
  
जाग्रदादीनवस्थाभेदाननुभवत इति शेषः । तदेव ग्रामादि । सत् यथार्थमिवाभवत्   
॥ ३२ ॥  
  
ततः कालवशात्तत्र प्राक्तनी बोधधीर्मम ।  
विस्मृता तादृशाभ्यासादहो तस्येव मत्स्यता ॥ ३३ ॥  
  
तस्य प्राग्दामव्यालकटाख्याने उक्तस्य निर्वासनस्यापि कटस्य   
मत्स्यसहवासाभ्यासात्पूर्वबोधविस्मरणेन मत्स्यतेव ग्रामवास्तव्यता मम   
सम्पन्नेत्यर्थः ॥ ३३ ॥  
  
इत्यहं ग्रामवास्तव्यः सम्पन्नो ब्राह्मणस्तदा ।  
देहमात्रकबद्धास्थो दूरीकृतविवेकभूः ॥ ३४ ॥  
  
तामेव प्रपञ्चयति - इतीत्यादिना ॥ ३४ ॥  
  
शरीरमात्रात्मवपुर्दारमात्रानुरञ्जितः ।  
वासनामात्रसारात्मा धनमात्रैकतत्परः ॥ ३५ ॥  
  
वासनामात्रसारः आत्मा स्वभावो देहो वा यस्य ॥ ३५ ॥  
  
जीर्णगोमात्रकधनः संरोपितलतावृतिः ।  
सञ्चिताग्न्यवनिप्राणिरुपार्जितकमण्डलुः ॥ ३६ ॥  
  
गृहाङ्गणे संरोपिता निष्पावादिलतावृतिर्येन । सञ्चिताः अग्निश्च अवनिः   
क्षेत्रादिभूश्च पश्वादिप्राणिनश्च येन । नलोपश्छान्दसः ॥ ३६ ॥  
  
चलवृक्षकबद्धास्थो लोकाचाररतः सदा ।  
गृहपार्श्वगतानीलशाद्वलस्थलिकास्थितिः ॥ ३७ ॥  
  
चलेष्वल्पकालजीविषु तुलस्यादिवृक्षकेषु बद्धास्थः । लोकानामाचारेषु   
जनपदग्रामधर्मेषु रतः । गृहपार्श्वगतासु आनीलशाद्वलासु स्थलिकासु   
स्थितिर्यस्य ॥ ३७ ॥  
  
शाकशाकायतारामरचनानीतवासरः ।  
सरिद्ध्रदनदीतीर्थसरसि स्नानतत्परः ॥ ३८ ॥  
  
शाकानां शाकैरायतानामारामाणां च रचना परिष्कारस्तया नीता वासरा येन ।   
सरोन्तानां द्वन्द्वैकवद्भावः ॥ ३८ ॥  
  
गोमयान्नजलाम्ब्वग्निकाष्ठेष्टा कष्टसञ्चयी ।  
इदं कार्यमिदं नेति पाशाभ्यां विवशीकृतः ॥ ३९ ॥  
  
इष्टा इष्टकाः । गोमयादीनां कष्टेन सञ्चयनशीलः ॥ ३९ ॥  
  
इति मे जीवतस्तत्र संवत्सरशतं गतम् ।  
एकदाभ्यागतो दूरात्तापसोऽतिथिरात्मवान् ॥ ४० ॥  
  
आत्मवानात्मज्ञः ॥ ४० ॥   
  
पूजितोऽसौ विशश्राम मद्गृहे स्नानपूर्वकम् ।  
भुक्तवाञ्छयने स्थित्वा रात्रौ वर्णितवान्कथाम् ॥ ४१ ॥  
  
नानादिग्देशशैलोर्वीव्यवहारमनोहरे ।  
कथाप्रसङ्गे कस्मिंश्चिन्नानाविधरसाश्रये ॥ ४२ ॥  
  
कस्मिंश्चित्कथाप्रसङ्गे तेनाहं इति बोधित इति व्यवहितेन सम्बन्धः ॥ ४२ ॥  
  
सर्वं चिन्मात्रमेवेदमनन्तमविकारि च ।  
जगत्तयेव कचति यथास्थितमपि स्थितम् ॥ ४३ ॥  
  
इत्यहं बोधितस्तेन बोधैकघनतां गतः ।  
स्मृतवांस्तमशेषेण वृत्तान्तं धारणावशात् ॥ ४४ ॥  
  
तं प्राक्तनप्राणिशरीरप्रवेशादिस्ववृत्तान्तम् ॥ ४४ ॥  
  
स्मृतवानात्मवृत्तान्तं यस्याहमुदरे स्थितः ।  
तं विराड्रूपमाशङ्क्य तस्मान्निर्गन्तुमुद्यतः ॥ ४५ ॥  
  
तं प्राणिनं सर्वजगज्जठरत्वाद्विराड्रूपमाशङ्क्य तस्मात्त दुदरात् ॥ ४५ ॥  
  
तदास्यं निर्गमद्वारमथ जानामि नो यदा ।  
विस्तीर्णे भुवने यस्मिन्भूम्यब्ध्यद्रिसरिद्वृते ॥ ४६ ॥  
  
यस्मिन् प्राण्युदरे विस्तीर्णे भुवने भ्रमन्नहं यदा निर्गमद्वारं तदास्यं न   
जानामि तदा तं देशमत्यजन्नेव तस्य प्राणं पवनं बहिर्निर्गन्तुं प्रविष्ट इति   
परेण सहान्वयः ॥ ४६ ॥   
  
तदा तमत्यजन्नेव देशं बन्धुजनावृतम् ।  
तस्य प्राणं प्रविष्टोऽहं निर्गन्तुं पवनं बहिः ॥ ४७ ॥  
  
इहस्थस्य विराजोऽस्य बाह्यमाभ्यन्तरं तथा ।  
अन्यजं सर्वमीक्षेऽहमिति निर्णीय तादृशम् ॥ ४८ ॥   
  
इहस्थस्य विराजोऽस्य प्राणिनो बाह्यमन्यजं विराडन्तरोत्पन्नमाभ्यन्तरं चेति   
सर्वमीक्षे इति बुद्ध्या तादृशं तदनुकूलां तत्प्राणाहम्भावधारणां बद्ध्वा   
तं प्रदेशमत्यजमिति परेणान्वयः ॥ ४८ ॥  
  
धारणां संविदा बद्ध्वा प्रदेशं स्वं तमत्यजम् ।  
तत्प्राणैः सह निर्यात आमोदः कुसुमादिव ॥ ४९ ॥  
  
पवनस्कन्धमासाद्य प्राप्य तन्मुखकोटरम् ।  
बहिर्वातरथेनाहं निर्गतो दृष्टवान्पुरः ॥ ५० ॥  
  
वातलक्षणेन रथेन बहिर्निर्गतः सन् पुरो वक्ष्यमाणं दृष्टवान् ॥ ५० ॥  
  
यावत्तथैव मद्देहो बद्धपद्मासनः स्थितः ।  
क्वापि मुन्याश्रमः शिष्यैः पालितो गिरिकन्दरे ॥ ५१ ॥  
  
बाह्ये क्वापि गिरिकन्दरे मुन्याश्रमोऽस्ति तत्र मद्देहो यावत्सकलस्तथा   
प्रागनुभूतवदेव बद्धपद्मासनः स्थितः ॥ ५१ ॥  
  
पुरो मे तिष्ठतां तेषां मत्संरक्षणकर्मणाम् ।  
मुहूर्तमात्रं च गतः कालश्चान्ते निवासिनाम् ॥ ५२ ॥  
  
हृदयं सम्प्रविष्टोऽसौ यस्याहं स पुमानपि ।  
पृष्ठेनोत्सवलब्धेन शेते तृप्तोऽन्धसा सुखम् ॥ ५३ ॥  
  
स प्राणी अन्तेवासी पुमान् ग्रामे क्वचिदुत्सवे लब्धेन अन्धसा मृष्टान्नेन तृप्तः   
सन् उत्तानः पृष्टेन सुखं शेते ॥ ५३ ॥  
  
तदाश्चर्यं मया दृष्ट्वा नोक्तं किं च न कस्यचित् ।  
पुनस्तस्यैव हृदयं प्रविष्टः कौतुकादहम् ॥ ५४ ॥  
  
प्राप्तोऽस्म्योजःप्रदेशं तं तस्य तस्मिन्हृदन्तरे ।  
अवेक्षितुं स्वबन्धूंस्तान्व्याप्तो वासनया तया ॥ ५५ ॥  
  
तं प्रागनुभूतमोजःप्रदेशमानन्दमयादिकोशत्रयप्रदेशं यावत्प्राप्तोऽस्मि   
तावत्तत्र युगस्यान्तः सम्प्रवृत्त इति परेणान्वयः ॥ ५५ ॥  
  
यावत्तत्र युगस्यान्तः सम्प्रवृत्तोऽतिदारुणः ।  
भुवनं तद्विपर्यासमागतं सह संस्थया ॥ ५६ ॥  
  
संस्थया धर्माधर्मव्यवस्थया सह विपर्यासमागतं प्राप्तम् ॥ ५६ ॥  
  
अन्य एवाचलास्तत्र वसुधान्या च संस्थिता ।  
अन्य एव ककुब्भेदस्तथान्या भुवनस्थितिः ॥ ५७ ॥  
  
भुवनविपर्यासमेव प्रपञ्चयति - अन्य इति ॥ ५७ ॥  
  
ते बन्धवः स च ग्रामः स भूभागः स दिक्तटः ।  
न जाने क्व गतं सर्वं व्यूह्य नीतमिवानिलैः ॥ ५८ ॥  
  
व्यूह्य सङ्काल्य ॥ ५८ ॥  
  
तदा पश्यामि भुवनं यावदन्यदवस्थितम् ।  
अपूर्वसन्निवेशं तज्जगदन्यदिवोदितम् ॥ ५९ ॥  
  
यावत्कृतम् ॥ ५९ ॥  
  
तपन्ति द्वादशादित्याः प्रज्वलन्ति दिशो दश ।  
शीताश्यानाम्बुवच्छैलाः प्रवृत्ता गलितुं बलात् ॥ ६० ॥  
  
शीतेन आश्यानं घनीभूतं यदम्बु तद्वत् गलितुं प्रवृत्ताः ॥ ६० ॥  
  
अद्रावद्रौ दिशिदिशि ज्वलन्ति वनपङ्क्तयः ।  
दग्धाः स्मृतिपदं याताः समस्ता रत्नभूतयः ॥ ६१ ॥  
  
सर्व एवाब्धयः शुष्का महावाताः पुरःस्थिताः ।  
अङ्गारराशितां यातं भूमण्डलमशेषतः ॥ ६२ ॥  
  
पुरोदिशि स्थिता उत्थिताः ॥ ६२ ॥  
  
पातालतो भूतलतोऽथ दिग्भ्यो ज्वाला विनिर्गन्तुमनुप्रवृत्ताः ।  
सन्ध्याभ्रवच्चाशु बभूव विश्वं ज्वालामयं मण्डलमेकमेव ॥ ६३ ॥  
  
प्रथमं पातालस्ततो भूतलतोऽथानन्तरं दिग्भ्यो ज्वाला विनिर्गन्तुं प्रवृत्ताः ।   
विश्वमाशु एकमेव ज्वालामयं मण्डलं सत् सन्ध्याभ्रवदारक्तं बभूव ॥ ६३ ॥  
  
ज्वालामये सद्मनि हेमपद्मकोशे भ्रमद्भृङ्ग इव प्रविष्टः ।  
ततोऽहमाराच्छलभक्रमेण न चाप्तवान्दाहविकारदुःखम् ॥ ६४ ॥  
  
तस्मिन् ज्वालामये सद्मनि हेमपद्मकोशे भ्रमद्भृङ्ग इव प्रविष्टोऽहं   
शलभक्रमेण प्रसक्तमपि दाहविकारदुःखं नैवाप्तवान् ।   
आतिवाहिकदेहमात्रनिश्चयादिति भावः ॥ ६४ ॥  
  
ज्वालामये साधु महाम्बुवाहे भ्रमाम्यहं विद्युदिवानिलात्मा ।  
ज्वालापरिस्पन्दविलोलवर्ष्मा स्थलाब्जखण्डभ्रमरोपमश्रीः ॥ ६५ ॥  
  
अनिलधारणया अनिलात्मा वायुप्रायोऽहं तस्मिन् ज्वालामये महाम्बुवाहे विद्युदिव   
साधु भ्रमामि । ज्वालापरिस्पन्देषु विलोलं वर्ष्म यस्य तथाविधः सन्   
स्थलाब्जखण्डेषु भ्रमन्तो ये भ्रमरास्तदुपमश्रीः संवृत्त इत्यर्थः ॥ ६५ ॥  
  
इत्यार्षे श्रीवासिष्ठमहारामायणे वा० दे० मो० नि० उ० अ० वि० हृदयकल्पनावर्णनं   
नाम चत्वारिंशदधिकशततमः सर्गः ॥ १४० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
हृदयकल्पनावर्णनं नाम चत्वारिंशदधिकशततमः सर्गः ॥ १४० ॥  
  
  