+++
title = "१३४"

+++
चतुस्त्रिंशाधिकशततमः सर्गः १३४  
  
विपश्चिदुवाच ।  
  
एतस्मिन्नन्तरे व्योम्नः स पतन्पुरुषो मया ।  
स्थगिताखिलभूपीठ शवरूपो विलोकितः ॥ १ ॥  
  
देव्यास्तदाविर्भूतायाः शरीरमिह वर्ण्यते ।  
तत्पीतरक्तकुणपखादनं च गणैरथ ॥  
  
एतस्मिन्नन्तरे देवारब्धदेवीस्तुतिकाले स प्राग्वर्णितः पतन्पुरुषो मया   
स्थगितमाच्छादितमखिलं भूपीठं येन तथाविधः शवरूपो निर्जीवो विलोकितः   
परिज्ञातः ॥ १ ॥  
  
स यावदुदराभिख्यो देहभागोऽस्य येन भूः ।  
सप्तद्वीपापि पिहिताऽमातुः शैलोपमो महान् ॥ २ ॥  
  
येन शवभागेन सप्तद्वीपापि भूः पिहिता सोऽस्य सम्पूर्णभूमौ यावत् साकल्येन   
अगातुर्मानमप्राप्नुवतः शवस्य शैलोपमो महानुदराभिख्यः कुक्षिसञ्ज्ञको   
भागः स एव मया दृष्ट इत्यर्थः ॥ २ ॥  
  
वह्निनोक्तमनन्तं तत्तद्भुजोरुशिरश्च मे ।  
लोकालोकात्परं पारं प्राप्तं ह्यविषये नृणाम् ॥ ३ ॥  
  
तर्हि तद्भुजोरुशिरस्त्वया दूरस्थं कथं ज्ञातं तत्राह - वह्निनेति । तत्तर्हि क्व   
पतितं तत्राह - लोकालोकादिति ॥ ३ ॥  
  
व्योमवासिचये देवीमथ स्तुवति सादरम् ।  
व्योम्नः प्रकटतामागाच्छुष्का नु भवति स्वयम् ॥ ४ ॥  
  
सा स्वयं शुष्का नीरक्तैव भवति । नु इति वितर्के ॥ ४ ॥  
  
प्रेतवृन्दैरनुगता मातृमण्डललालिता ।  
कुम्भाण्डयक्षवेतालजालतारकिताम्बरा ॥ ५ ॥  
  
कीदृशी सा तदाह - प्रेतवृन्दैरित्यादिना । तारकितं सञ्जाततारकमिव   
कृतमम्बरं यया ॥ ५ ॥  
  
शिरालदीर्घदोर्दण्डवनीकृतनभस्तला ।  
किरन्ती कीर्णदिग्दाहैर्दृष्टिपातैर्दिवाकरान् ॥ ६ ॥  
  
शिरालैः शिरावद्भिर्दीर्घैर्दोर्दण्डैर्वनमिव सम्पद्यमानं कृतं नभस्तलं   
यया । दृष्टिपातैर्दिवाकरान्किरन्ती विक्षिपन्ती ॥ ६ ॥  
  
स्फुरन्नानायुधाकारकचज्झणझणध्वनि ।  
शतखण्डं खगानीकं कुर्वाणा व्योमकोटरे ॥ ७ ॥  
  
स्फुरतां नानायुधानामाकारैः कचज्झणझणध्वनि यथा स्यात्तथा व्योमकोटरे   
खगानीकं पक्षिसमूहं शतखण्डं कुर्वाणा ॥ ७ ॥  
  
देहज्वालेक्षणोष्माढ्यैः शरीरावयवैस्त्विषः ।  
दीर्घवेणुवनाकाराः किरन्ती कोटियोजनाः ॥ ८ ॥  
  
देहज्वालाभिरीक्षणोष्मभिर्नेत्राग्न्यौष्ण्यैश्चाढ्यैः सम्पन्नैः   
शरीरावयवैर्दीर्घवेणुवनाकाराः कोटियोजनपरिमितास्त्विषः किरन्ती विक्षिपन्ती ॥ ८ ॥  
  
दन्तकान्तीन्दुविद्योतदुग्धस्नपितदिङ्मुखा ।  
कृशातिदीर्घविस्तीर्णशरीरापूरिताम्बरा ॥ ९ ॥  
  
निरालम्बास्पदा सान्ध्या विततेवाभ्रमालिका ।  
प्रेतासनसमारूढा सुरूढा परमे पदे ॥ १० ॥  
  
निर्गते आलम्बास्पदे यस्याः । अभ्रमालिकापक्षे निरालम्बमम्बरमास्पदं यस्याः ।   
परमे पदे ब्रह्मणि सुष्ठु रूढा प्रादुर्भूता ॥ १० ॥  
  
स्फुरन्ती प्रज्वलद्रूपा सन्ध्या जलधरारुणा ।  
दधाना गगनाम्भोधौ वाडवज्वलनश्रियम् ॥ ११ ॥  
  
वाडवज्वलनो वडवानलस्तच्छ्रियं दधाना ॥ ११ ॥  
  
शवैः शवाङ्गैर्मुसलैः प्रासतोमरमुद्गरैः ।  
वृसिकोलूखलहलैः किरन्ती चञ्चला स्रजः ॥ १२ ॥  
  
बृसिकाः आसनानि ॥ १२ ॥  
  
प्रजां कटकटाटोपैर्वहन्ती गगनाङ्गणे ।  
दृषदां घर्घरारावैः प्रावृड्गिरिरिवाचले ॥ १३ ॥  
  
कटकटेति दन्तध्वन्यनुकरणं तदाटोपैस्तदाडम्बरैः प्रजां जनशरीरमालां   
गगनाङ्गणे वहन्ती । यथा प्रावृङ्गिरिर्दृषदां मालां   
घर्घरारावैर्निर्झरैरचले स्वदेहे वहति तद्वत् ॥ १३ ॥  
  
देवा ऊचुरयं देवि उपहारीकृतोऽम्बिके ।  
सार्धं स्वपरिवारेण शीघ्रमाह्रियतामिति ॥ १४ ॥  
  
देवास्तां देवीमूचुः । किमूचुः । हे अम्बिके अयं शवस्ते उपहारीकृतोऽस्मीभिः   
स्वपरिवारेण सार्ध शीघ्रमाह्रियतां भुज्यतामित्यूचुः ॥ १४ ॥  
  
वदत्येवं सुरानीके तं शवं प्राणवायुना ।  
देवी प्रववृते रक्तसारमाक्रष्टुमञ्जसा ॥ १५ ॥  
  
देवी स्वयं सर्वप्राणशक्तित्वात्प्राणानां रक्ताधारत्वात्प्राणवायुनैव   
तद्रक्तसारमाक्रष्टुं प्रववृते ॥ १५ ॥   
  
प्राणेनाकृष्यमाणं तद्रक्तं भगवतीमुखे ।  
अविशत्सान्ध्यमेघौघ इव मेरोर्गुहान्तरम् ॥ १६ ॥  
  
तावद्रक्तं तया पीतं प्राणाकृष्टं नभःस्थया ।  
यावच्छुष्का सती तृप्ता पीना सा चण्डिका स्थिता ॥ १७ ॥  
  
प्राक् शुष्का सती तृप्ता भूत्वा पश्चात्पीना पुष्टा भूत्वा स्थिता ॥ १७ ॥  
  
ततो बभूव सा रक्तपरिपीनशरीरिणी ।  
रक्ता वर्षाभ्रमालेव तडित्तरललोचना ॥ १८ ॥  
  
यथा वर्षाकाले तडित्तरललोचना रक्तवर्णा अभ्रमाला स्थिता तद्वत् ॥ १८ ॥  
  
लम्बोदरा भगवती विषमाहिविभूषणा ।  
रक्तासवमदक्षीबा समस्तायुधधारिणी ॥ १९ ॥  
  
व्योम्नि नर्तनमारेभे स्वशरीरार्धपूरिते ।  
पर्यन्तगिरिमालाग्रस्थितामरनिरीक्षिता ॥ २० ॥  
  
स्वशरीरेणार्धपूरिते व्योम्नि नर्तनमारेभे उपचक्रमे ।   
पर्यन्तगिरिर्लोकालोकपर्वतस्तदीयशिखरमालाग्रेषु स्थितैरमरैर्निरीक्षिता ॥ २० ॥  
  
ततः पिशाचकुम्भाण्डरूपिकादिमहागणाः ।  
शवमावारयाञ्चक्रुर्महाचलमिवाम्बुदाः ॥ २१ ॥  
  
शवशैलो गृहीतोऽसौ कुम्भाण्डैः कटिभागतः ।  
उदराद्रूपिकावृन्दैर्यक्षैः कुञ्जरविक्षतैः ॥ २२ ॥  
  
उदरात् उदरमारभ्य । यक्षैस्तु स्वीयकुञ्जरदन्तविक्षतैः परिशिष्टैः   
पार्श्वपृष्ठभागैर्गृहीतैः ॥ २२ ॥  
  
भुजोरुकन्धराद्यास्ते तस्यान्येऽवयवा यतः ।  
ब्रह्माण्डस्य परं पारं प्राप्ताः परमविस्तृताः ॥ २३ ॥  
  
ननु भुजोरुकन्धरादिभागे कुतो न गृहीतस्तत्राह - भुजोर्विति । यतस्ते   
ब्रह्माण्डखर्परस्य परं पारं जलाद्यावरणदेशं प्राप्तास्ततो   
हेतोस्तैर्भूतसङ्घातैर्दूरे दिगन्तरे स्थितास्तेन प्राप्ताः किन्तु तत्रैव कालेन   
स्वयमेव कलिता इति द्वयोरन्वयः ॥ २३ ॥  
  
ततस्तैर्भूतसङ्घातैः स्थिता दूरे दिगन्तरे ।  
न प्राप्ता वै हि तत्रैव कालेन कलिताः स्वयम् ॥ २४ ॥  
  
नृत्यन्त्यां चण्डिकायां खे भूतवृन्दे शवाकुले ।  
देवेष्वद्रिषु तिष्ठत्सु बभूव भुवनं तदा ॥ २५ ॥  
  
पिण्डाहार्यामदुर्गन्धिगुण्ठीकृतककुब्गणम् ।  
रक्तगर्भाभ्रनिर्व्यूहैः खादिरज्वलनोज्ज्वलम् ॥ २६ ॥  
  
कीदृशं बभूव तदाह - पिण्डेत्यादिना । पिण्डश   
आहार्यैर्भक्ष्यमाणैर्नीयमानैश्च आमदुर्गन्धिभिर्मासवसादिभिर्गुण्ठीकृता   
अवगुण्ठिता व्याप्ताः ककुब्गणा यत्र तथाविधम् ॥ २६ ॥  
  
मांसचर्वणसंरम्भप्रोद्यच्छवशवस्वनम् ।  
लतास्थिखण्डनोड्डीनबृहत्कटकटारवम् ॥ २७ ॥  
  
शवशवेति चर्वणध्वन्यनुकरणम् । बीभत्सो रसः । लतानामिव शिराणामस्थीनां च   
खण्डनादुड्डीन आकाशे प्रसृतो बृहत्कटकटारवो यत्र ॥ २७ ॥   
  
भूतसङ्घट्टविश्लेषवशाद्भीषणनिःस्वनम् ।  
हिमवद्विन्ध्यशैलाद्रिप्रमाणास्थ्यचलावृतम् ॥ २८ ॥  
  
देवीमुखानलज्वालापक्वमांसाक्तभूतलम् ।  
रक्तसीकरनीहारसिन्दूरितककुब्गणम् ॥ २९ ॥  
  
सर्वतः प्रेक्षकैर्देवैः सप्राकारदिगन्तरम् ।  
रुधिरैकार्णवीभूतसप्तद्वीपवसुन्धरम् ॥ ३० ॥  
  
सप्राकारं वरणवेष्टितमिव दिगन्तरं यत्र ॥ ३० ॥  
  
अत्यन्तान्तर्हिताशेषसमस्ताचलमण्डलम् ।  
रक्तप्रभाभ्रसम्भारवस्त्रावृतदिगङ्गनम् ॥ ३१ ॥  
  
अत्यन्तमन्तर्हितं भूतप्रवेशादस्थ्याद्याच्छादनाच्च तिरोधानं प्राप्तमशेषं   
समस्तं शिखरसहितमचलमण्डलं यत्र । रक्तप्रभारञ्जितैरभ्रसम्भारैः   
रक्तवस्त्रावृता इव दिगङ्गना यत्र ॥ ३१ ॥  
  
वृत्तालोलभुजभ्रान्तहेतिच्छन्ननभस्तलम् ।  
दूरस्मृतिपथप्राप्तपुरपत्तनमण्डलम् ॥ ३२ ॥  
  
हेतिभिर्देवीतद्गणायुधैश्छन्नं नभस्तलं यत्र ॥ ३२ ॥  
  
अत्यन्तासम्भवद्रूपसर्वस्थावरजङ्गमम् ।  
सम्पन्नानन्तकुम्भाण्डरूपिकाद्येकसङ्गमम् ॥ ३३ ॥  
  
सम्पन्नः अनन्तानां कुम्भाण्डरूपिकादीनामेवैकः सङ्गमः समाजो यत्र ॥ ३३ ॥  
  
नृत्तलोककराकारखगावलनजालकैः ।  
मानसूत्रैरिव विधेरन्यद्रचयतो जगत् ॥ ३४ ॥  
  
नृत्ते प्रसक्ता ये लोका भूतगणास्तेषां ये अभिनयकराकारास्तल्लक्षणानां   
खगानामावलनाय बन्धनाय प्रसारितैर्जालकैरिव नभसि अन्यज्जगद्रचयतो   
विधेर्मानसूत्रैरिव च स्थितैर्भूमेरारभ्य आ अर्कगतं   
सूर्यमार्गपर्यन्तमूर्ध्वमधश्च दशदिग्लक्षणैः कुञ्जैस्तिर्यक् च   
पिशाचैरातानवितानाभ्यां नीतैरान्त्रलक्षणैस्तन्तुभिर्जगद्ब्रह्माण्डोदरं   
मिमानमिव तदा भुवनं त्रैलोक्यं बभूवेति द्वयोरन्वयेनोपक्रमेण सम्बन्धः   
॥ ३४ ॥  
  
भूमेरार्कगतं नीतैः पिशाचैरान्त्रतन्तुभिः ।  
मिमानमिव दिक्कुञ्जैस्तिर्यगूर्ध्वमधो जगत् ॥ ३५ ॥  
  
जगदालोक्य तत्तादृगुदक्तोपप्लवाप्लुतम् ।  
भूतपूर्वमहीपीठस्थितिरक्तार्णवीकृतम् ॥ ३६ ॥  
  
पूर्व भूते भूतपूर्वे महीपीठे स्थितिर्येषां तथाविधै रक्तैरर्णवीकृतम् । अत एव   
उदक्तेन उद्गतेनोपप्लवेनाप्लुतमास्कन्दितं जगदालोक्य द्वीपसप्तकपर्यन्ते तस्य   
शवस्याङ्गकैः कुत्सितैरङ्गैरनाक्रान्ते लोकालोकाद्रेर्मूर्धनि स्थिताः सुराः   
खिन्नतरा आसन्निति द्वयोरन्वयः ॥ ३६ ॥  
  
द्वीपसप्तकपर्यन्ते लोकालोकाद्रिमूर्धनि ।  
तदङ्गकैरनाक्रान्ते स्थिताः खिन्नतराः सुराः ॥ ३७ ॥  
  
श्रीराम उवाच ।  
  
ब्रह्माण्डादपि निर्गत्य यस्य तेऽवयवा गताः ।  
लोकालोकाचलस्तेन ब्रह्मन्न स्थगितः कथम् ॥ ३८ ॥  
  
यस्य शवस्य ते अतीदिर्घा हस्तपादाद्यवयवा ब्रह्माण्डादपि बहिर्निर्गत्य गतास्तेन   
तादृशेन महाशवेन लोकालोकाचलः कथं न स्थगितो नाच्छादित इति रामेण   
सर्वज्ञो वसिष्ठ एव पृष्टो न भासः । तस्य लोकालोकपर्यन्तं दृष्ट्यप्रसरेण   
तदनभिज्ञत्वनिश्चयादिति भावः ॥ ३८ ॥  
  
श्रीवसिष्ठ उवाच ।  
  
द्वीपसप्तकमध्येऽस्मिन्राम तस्योदरं स्थितम् ।  
शिरःखुरभुजाद्यङ्गं ब्रह्माण्डात्परतः स्थितम् ॥ ३९ ॥  
  
अत एव वसिष्ठ एव तदुत्तरमाह - द्वीपेत्यादिन । हे राम तस्य उदरं   
उदरोपलक्षितं मध्यशरीरं द्वीपसप्तकमध्ये स्थितम् । शिरःखुरोपलक्षितौ पादौ   
भुजाद्यङ्गं च ब्रह्माण्डात्परतः स्थितमिति भासोक्तं सत्यमेव ॥ ३९ ॥  
  
पार्श्वाभ्यामूरुमध्याच्च कटिपार्श्वद्वयात्तथा ।  
शिर्ॐसद्वयमध्याभ्यां लोकालोकः स लक्ष्यते ॥ ४० ॥  
  
तथापि शवस्य पार्श्वाभ्यां ऊर्वोर्मध्यात्कटिपार्श्वद्वयात् तथा   
शिर्ॐसद्वयमध्याभ्यां च शृङ्गाणामनाच्छादनात्स लोकालोकपर्वत   
ऊर्ध्वं लक्ष्यते दृश्यत एवेत्यर्थः ॥ ४० ॥  
  
तत्रोपविष्टास्ते देवा लक्ष्यन्ते शृङ्गमूर्धसु ।  
सुशुद्धकान्तयस्तापादजला जलदा इव ॥ ४१ ॥  
  
एवं प्रश्नोत्तरमुक्त्वा कथाशेषमपि भासेनापरिज्ञातं वसिष्ठ एवाह -   
तत्रेत्यादिना । तापादन्तःसन्तापाच्छरदर्कातपाच्च ॥ ४१ ॥  
  
प्रसारिताङ्गकमधो वक्त्रं तत्पतितं शवम् ।  
संअभक्षयति भूतौघे प्रनृत्यन्तीषु मातृषु ॥ ४२ ॥  
  
अधोवक्त्रं तच्छवं भूतौघे सम्भक्षयति सति ॥ ४२ ॥  
  
वहत्स्वसृक्प्रवाहेषु मेदोगन्धे विजृम्भिते ।  
दुःखिताश्चिन्तयामासुः प्रत्येकममरा इदम् ॥ ४३ ॥  
  
इदं वक्ष्यमाणं चिन्तयामासः ॥ ४३ ॥  
  
हा कष्टं क्व गता पृथ्वी क्व गता जलराशयः ।  
क्व गता जनसङ्घाताः क्व गता धरणीधराः ॥ ४४ ॥  
  
तदेवाह - हा कष्टमित्यादिना ॥ ४४ ॥  
  
तादृक्चन्दनमन्दारकदम्बवनमण्डितः ।  
मण्डपः पुष्पराशीनां कष्टं क्व मलयो गतः ॥ ४५ ॥  
  
पुष्पराशीनां मण्डप इव स्थितो मलयः ॥ ४५ ॥  
  
उच्चावदाता विपुला हिमवद्भूमयोऽपि ताः ।  
नीताः शौक्ल्यरुषेवाशु रुधिरेणात्मपङ्कताम् ॥ ४६ ॥  
  
रुधिरेण कर्त्रा हिमकृते शौक्ल्ये विषये रुषा क्रोधेनेव तदभिभवाय   
आत्मपङ्कतां स्वीयकर्दमभावम् ॥ ४६ ॥  
  
क्रौञ्चद्वीपतले क्रौञ्चे योऽभूत्कल्पद्रुमो महान् ।  
ब्रह्मलोकलसच्छाखः सोऽपि चूर्णत्वमागतः ॥ ४७ ॥  
  
क्रौञ्चनाम्नो द्वीपस्य तले क्रौञ्चे गिरौ यः कल्पद्रुमोऽभूत् ॥ ४७ ॥  
  
हा क्षीरार्णव पारिजातकमलाचन्द्रामृतानां पते हा दध्यर्णव   
नावनीतशिखरिप्रोद्भूतवेलावन ।  
हा मध्वर्णव नालिकेरगिरिके योगेश्वरीसेवित क्वेदानीं समुपैष्यथ क्व वनिता   
दिग्दर्पणत्वं गताः ॥ ४८ ॥  
  
पारिजातानां कमलायाश्चन्द्रस्यामृतस्य चोत्पादकत्वात्पते स्वामिन् हे क्षीरार्णव ।   
नावनीता नवनीतभरिता ये शिखरिणस्तेषु प्रोद्भूतं वेलावनं यस्य तथाविध हे   
दध्यर्णव वेलास्थे नालिकेरप्रधाने अनुकम्प्ये गिरौ गिरिके योगेश्वर्या सेवित हे   
मध्वर्णव हा भवतां प्रत्येकं शोच्यता इत्यर्थः । इदानीं क्व समुपैष्यथ   
स्फटिकादिरत्नशिलाभिर्वनितानां देवस्त्रीणां दिशां च दर्पणत्वं क्व वा गताः ॥   
४८ ॥  
  
हा कल्पद्रुमकाञ्चनामललतानिःसन्धिबन्धाचल   
क्रौञ्चद्वीपविरिञ्चहंसनलिनीनीरन्ध्रदिग्जालक ।  
यातः क्वेह कदम्बकाननदरीविश्रान्तविद्याधरी   
क्रीडाकोविदनागरामरगृह त्वं पुष्करद्वीपक ॥ ४९ ॥  
  
कल्पद्रुमेण काञ्चनीभिरमलाभिर्लताभिश्च निःसन्धिर्निरुपाधिर्बन्धः सम्बन्धो   
यस्य तथाविधः क्रौञ्चाचलो यस्मिंस्तथाविध हे क्रौञ्चद्वीप त्वम् । तथा   
विरिञ्चिहंसैर्नलिनीभिश्च नीरन्ध्रं निबिडितं दिग्जालं यस्य तथाविध । तथा   
कदम्बकाननदरीषु विश्रान्तानां विद्याधरीणां रतिक्रीडासु कोविदानां   
नागराणाममराणां च गृहभूत हे पुष्करद्वीपक त्वं चेति युवां इह क्व यातः   
क्व गतौ ॥ ४९ ॥  
  
स्वादूदोदग्रतापावलकुसुममहीपावनानां वनानां   
गोमेधद्वीपकल्पद्रुमकनकलतासुन्दरीणां दरीणाम् ।  
शाकद्वीपाचलानाममरतरुवनैर्दंशितानां सितानां स्मृत्यैवोदेति पुण्यं   
सुरपदसुखदं मानवानां नवानां ॥ ५० ॥  
  
स्वादूदस्य समुद्रस्य तदीयानां उदग्रतापं आवलयन्ति निरुन्धन्ति तथाविधानां   
कुसुमच्छन्नमहीपावनानां वनानाम् । तथा गोमेधद्वीपस्य   
तदीयकल्पद्रुमाणां तत्रत्यकनकलतानां ताभिः सुन्दरीणां दरीणां । तथा   
अमरतरूणां कल्पवृक्षाणां वनैर्दशितानां कञ्चुकितानां तत्पुष्पैः सितानां   
क्रौञ्चद्वीपसहितानां तदचलानां चेति नवानां पदार्थानां स्मृत्यैव   
मानवानां सुरपदं स्वर्गस्तत्सुखदं पुण्यमुदेति ॥ ५० ॥  
  
मन्दानिलावलितपल्लवबालवल्लीसन्तानभासितसमस्तदिगन्तराणि ।  
ध्वस्तानि तानि सकलानि वनानि कष्टमाश्वासमेष्यति कथं जनता न जाने ॥ ५१ ॥  
  
मन्दानिलैरावलितपल्लवा या बालवल्ल्यस्तद्युक्तैः सन्तानैः   
कल्पवृक्षभेदैर्भासितानि समस्तदिगन्तराणि येषां तानि तादृशानि सकलानि   
वनानि ध्वस्तानि भग्नानि । कष्टमिति खेदे । अतः परमस्मदादिजनता आश्वासं   
विश्रामं चित्तसमाधानं च कथमेष्यति न जाने इति तत्र कस्यचिदुक्तिः ॥ ५१ ॥  
  
कदा नु तानीक्षुरसाब्धितीरे वनानि खण्डाचलभूमिकासु ।  
द्रक्ष्येम भूयो गुडमोदकानि तथा कुमाराण्यपि शर्करायाः ॥ ५२ ॥  
  
इक्षुरसाब्धेस्तीरे खण्डः शिलीभूतशर्करा तन्मयैरचलैर्भूषितासु महीषु तानि   
प्रसिद्धमाधुर्याणि गुडमोदकानि कदा नु द्रक्ष्येम पश्येम द्रक्ष्याम इति वा ।   
छान्दसो विकरणव्यत्ययः । तथा शर्करायाः कुमाराणि क्रीडार्थाः पुत्रिका अपि कदा   
द्रक्ष्यामः ॥ ५२ ॥  
  
कदम्बकल्पद्रुमशीतलेषु तालीतमालीसवनाचलस्य ।  
कदा नु तच्चन्दनसुन्दरीणां पश्येम नृत्तं कनकालयेषु ॥ ५३ ॥  
  
तालीतमालीभिः सवनस्य तदचलस्य कदम्बैः कल्पद्रुमैश्च शीतलेषु   
कनकालयेषूपविष्टाः सन्तस्तत्प्राग्बहुशोऽनुभूतं चन्दनलिप्तानां   
सुन्दरीणामप्सरसां नृत्तं चन्दनलतालक्षणानां सुन्दरीणां नृत्तं वा कदा   
नु पश्येम । आशंसायां लिङ् ॥ ५३ ॥  
  
गतानि कष्टं स्मरणीयरूपतां जम्बूद्रुमस्याग्रफलानि तान्यपि ।  
येषां नदीं द्वीपसमुद्रमेखला वहत्यसौ जम्बुमती रसाम्बुभिः ॥ ५४ ॥  
  
जम्बूद्रुमस्य तानि गजप्रमाणत्वेनामृतरसत्वेन जाम्बूनदस्वर्णहेतुत्वेन च   
प्रसिद्धान्यग्रफलानि स्मरणीयरूपतां गतानि । कष्टमिति खेदे । येषां फलानां   
रसाम्बुभिः प्रभवां नदीं द्वीपाः समुद्राश्च मेखला यस्यास्तथाविधा असौ   
जम्बुमती जम्बूद्वीपरूपा मही वहति ॥ ५४ ॥  
  
शिलीन्ध्रनीरन्ध्रमहीध्रन्ध्रक्षीबामरस्त्रीकृतगीतनृत्यम् ।  
संस्मृत्य संस्मृत्य सुरोदतीरं प्रागब्जमुर्वीव हृदावदीर्ये ॥ ५५ ॥  
  
तथा शिलीन्ध्रैर्नीरन्ध्राणां निरवकाशीकृतानां महीध्राणां रन्ध्रेषु गुहासु   
क्षीबाभिर्मधुमत्ताभिरमरस्त्रीभिः कृतं गीतसहितं नृत्यं   
यस्मिंस्तथाविधं सुरोदस्य समुद्रस्य तीरं पुनः पुनः संस्मृत्य प्राक्   
प्रातःकाले अब्जं पद्ममिव सम्प्रति उर्वीव च अहं हृदा अवदीर्ये । विदारणं   
प्राप्नोमीत्यर्थः ॥ ५५ ॥  
  
पश्यासृगम्भसि नवार्णवमूर्ध्नि भासा सौवर्णपर्वतशताग्रशिखाः   
कचन्ति ।  
सन्ध्यारुणा उदयनास्तमयावनीनां स्तोकोदितेन्दुकलिका इव दिङ्मुखेषु ॥ ५६ ॥  
  
हे मित्र असृग्रक्तमम्भो यस्य तथाविधे नवस्य अभिनवस्यार्णवस्य मूर्ध्नि   
उपरिभागे सौवर्णानां मेर्वादीनां पर्वतशतानामग्रशिखाः शृङ्गाणि   
उत्तरादिदिङ्मुखेषु उदयास्तमयावनीनां सूर्योदयास्तमयसन्निहितभूमीनां   
सन्ध्याभ्यामरुणाः स्तोकोदिता इन्दुकलिका इव भासा कचन्ति दीप्यन्ते त्वं पश्य ॥ ५६ ॥  
  
तादृक्सागरवारिराशिवलया द्वीपान्तरालङ्कृता   
प्रोच्चाद्रीन्द्रनिविष्टवारिदघटानीलोत्पलानां स्थली ।  
स्रोतोजङ्गलकाननोग्रनगरग्रामाग्रहाराम्बरा नो जाने तरुपल्लवाङ्कुरवती   
कष्टं क्व याता मही ॥ ५७ ॥  
  
तादृशा वर्णितप्रकाराः सागररूपा ये वारिराशयो जलसमूहास्ते वलया इव यस्याः   
। द्वीपान्तरैर्द्वीपभेदैरलङ्कृता । प्रोच्चेष्वद्रीन्द्रेषु अर्थात्स्तनप्रायेषु   
निविष्टानामम्बुदघटालक्षणानां नीलोत्पलमालानां स्थली आधारभूता   
तद्भूषितेति यावत् । स्रोतांसि नद्यो जङ्गलानि काननानि भटैरुग्राणि नगराणि ग्रामा   
अग्रहारा ब्राह्मणग्रामाश्चाम्बराणि यस्याः । तरुपल्लवाङ्कुरादिभूषणवती मही   
सम्प्रति क्व याता नो जाने । कष्टमिति खेदे ॥ ५७ ॥  
  
इत्यार्षे श्रीवा० वाल्मी० दे० मो० नि० उ० अवि० वि० शवोपाख्याने देवपरिदेवनवर्णनं   
नाम चतुस्त्रिंशदधिकशततमः सर्गः ॥ १३४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
देवपरिदेवनवर्णनं नाम चतुस्त्रिंशदधिकशततमः सर्गः ॥ १३४ ॥  
  
  