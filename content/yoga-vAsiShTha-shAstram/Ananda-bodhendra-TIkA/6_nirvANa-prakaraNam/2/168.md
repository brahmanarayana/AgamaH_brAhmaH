+++
title = "१६८"

+++
अष्टषष्ट्यधिकशततमः सर्गः १६८  
  
श्रीवसिष्ठ उवाच ।  
  
अबुद्धिपूर्वमेवागो यथा शाखाविचित्रताम् ।  
करोत्येवमजश्चित्राः सर्गाभासः ख एव खम् ॥ १ ॥  
  
अबुद्धिपूर्वकः सर्गस्याध्यारोपोऽत्र वर्ण्यते ।  
चिन्मात्रात्मा च स चितोऽविकारित्वादपोद्यते ॥   
  
मिथ्यात्वसिद्धये सर्गस्याबुद्धिपूर्वकत्वं दृष्टान्तैः समर्थयति -   
अबुद्धिपूर्वमित्यादिना । अगो वृक्षो यथा अबुद्धिपूर्वं अहं शाखावैचित्र्यं   
करोमीति बुद्धिपूर्वकतां विना । अजो जन्मादिविक्रियाशून्यः परमात्मा खे   
आकाशकल्पे स्वात्मनि खं शून्यात्मिकाश्चित्रा विचित्राः सर्गाभासः   
प्रपञ्चाध्यासान्करोति । ननु स ऐक्षत लोकान्नु सृजा इति सोऽकामयत बहु स्यां   
प्रजायेयेति स तपोऽतप्यत सतपस्तप्त्वा इदं सर्वमसृजत तपसा चीयते ब्रह्म   
ततोऽन्नमुपजायते इत्यादिश्रुतिषु बुद्धिपूर्वक एव सर्ग उद्घोष्यते   
तत्कथमत्राबुद्धिपूर्वकः सर्ग इति प्रत्यक्षश्रुतिविरुद्धमुच्यत इति चेत् शृणु ।   
भवेदेतदेवं यदि श्रुतेः सर्गादिप्रतिपादने तात्पर्यं स्यात् । न तु तदस्ति ।   
प्रयोजनाभावात् । न हि सर्गादिज्ञानेन किञ्चित्प्रयोजनं श्रुतम् ।   
अद्वितीयब्रह्मात्मताज्ञानं हि प्रयोजनवदुपक्रान्तं सर्वश्रुतिषु । तस्य फलवतः   
सन्निधौ श्रुतमफलं सर्गादिकैमर्थक्याकाङ्क्षायां तदङ्गतां प्रतिपद्यते ।   
सा चास्य शाण्डिल्यविद्याङ्गशमविधिपरे सर्वं खल्विदं ब्रह्म तज्जलानिति शान्त   
उपासीत इति वाक्ये यत इदं सर्वं जगत्तस्माज्जायत इति तज्जम् । तस्मिन् लीयत इति तल्लम् ।   
तेनानिति प्राणिति जीवतीति तदन् उत्पत्तिस्थितिप्रलयेषु तदधीनसत्ताकमतः सर्वं खल्विदं   
तद्ब्रह्मैवेति ब्रह्माद्वैतव्युत्पादनोपायतया सर्गादेर्ज्ञानाङ्गभावस्य श्रुत्यैव   
सिद्धवत्कीर्तनात्प्रकारान्तरेण तद्घटनायोगात्   
तदनन्यत्वमारम्भणशब्दादिभ्यः इत्यादिसूत्रभाष्यादिव्युत्पादितयुक्तिसहस्रेभ्यः   
स्मृतिपुराणाद्युपबृंहणसहस्रेभ्यश्चाध्यारोपापवादाभ्यां    
निष्प्रपञ्चब्रह्मात्मतत्त्वव्युत्पादने सर्गश्रुतीनां तात्पर्ये निश्चिते   
रज्जुसर्पशुक्तिरजतमरुमरीचिकास्वप्नाद्यध्यारोपेष्वबुद्धिपूर्वकत्वमेव दृष्टं   
न क्वचिदारोपे बुद्धिपूर्वकता लोके दृश्यत इति भगवता   
वसिष्ठेनात्रानारोपितत्वशङ्का कस्यचित्सर्गे मा भूदित्यबुद्धिपूर्वकता प्रसाध्यते   
। श्रुतिषु ईक्षणादिपूर्वकत्वकीर्तनं तु ब्रह्मणः सर्वज्ञत्वचिदेकरसत्वादिलाभेन   
साङ्ख्याद्यभिमता चेतनप्रधानाद्युपादानकत्वनिरासे पर्यवस्यति ।   
ईक्षतेर्नाशब्दम् इत्यादिसूत्रैस्तथैव श्रुतितात्पर्यवर्णात् । तस्य त्रय आवसथास्त्रयः   
स्वप्नाह् यथा सतः पुरुषात्केशलोमानि तथाक्षरात्सम्भवतीह विश्वम्   
इत्यादिश्रुतिदृष्टान्तानुगुण्यात् । भगवदीक्षणकामसङ्कल्पादीनां   
बुद्धितत्त्वोत्पत्तेः पूर्वभाविनां मायावृत्तिमात्रत्वेन तत्पूर्वकत्वेऽपि   
कामसङ्कल्पादिधर्मिबुद्धिपूर्वकत्वाभावोपपत्तेः । अध्यारोपस्य   
त्वम्पदार्थनिष्ठस्यैव चापवादेन निरासस्य तन्मुक्तिफलत्वोपपत्तेस्तत्पदार्थे   
जगदध्यारोपप्रतिपादने प्रयोजनाभावात्प्रपञ्चस्य स्वनिष्ठाविद्याकार्यत्वे   
स्वविद्यया निरासोपपत्तेः   
स्वस्मिंश्चाबुद्धिपूर्वकस्यैवावस्थात्रयाध्यारोपस्यानु##-  
  
यथा करोत्यबुद्ध्यादिरावर्तादि पयोनिधिः ।  
तथा करोति खे खात्मा सर्वेशः सर्ववेदनाः ॥ २ ॥  
  
अबुद्ध्यादिः अबुद्धिपूर्वः सन् । सर्ववेदनाः जगत्प्रतिभासान् ॥ २ ॥  
  
तासां स्वसंविदामेव ततः स कुरुते स्वयम् ।  
मनो बुद्धिरहङ्कार इत्याद्या विविधाभिधाः ॥ ३ ॥  
  
तासां जगदाकाराणां स्वसंविदां स्वयमेव मनो बुद्धिरित्याद्यभिधा नामानि   
सर्गादौ यथाश्रुति कुरुते इत्यर्थः ॥ ३ ॥  
  
अबुद्धिपूर्वमारम्भो दृश्यरूपः स्वतश्चितेः ।  
सङ्कल्प्यमानो बुद्ध्यादिस्तरङ्गादिर्यथाम्बुधेः ॥ ४ ॥  
  
चितेर्बुद्ध्यादिसिद्धिपर्यन्तमबुद्धिपूर्वं स्वत एवारम्भः । यस्तु   
बुद्धिसिद्ध्यनन्तरं सङ्कल्प्यमान आरम्भः स बुद्ध्यादिर्बुद्धिपूर्वः ।   
तरङ्गादिरित्युभयत्र दृष्टान्तः ॥ ४ ॥  
  
चिन्मात्रात्सम्प्रवर्तन्ते मनोबुद्ध्यादयस्तथा ।  
आवर्तकणकल्लोलवीचयो वारिधेर्यथा ॥ ५ ॥  
  
भित्तिमात्रं यथा चित्रजगदालोकमात्रकम् ।  
चिति चिद्व्योममात्रात्म तथैवाभासमात्रकम् ॥ ६ ॥  
  
आलोक्यत इत्यालोकस्तन्मात्रकं चित्रलिखितं जगद्यथा भित्तिमात्रं तथा चिति आभास्यत   
इत्याभासस्तन्मात्रकमिदं जगच्चिद्व्योममात्रात्मैव ॥ ६ ॥  
  
अबुद्धिपूर्वमारम्बो नियत्या सन्निवेशवान् ।  
यथा सम्पद्यते वृत्ते तथा सर्गात्मकश्चिति ॥ ७ ॥  
  
वृत्ते प्रागुक्तवृक्षपयोनिध्यादिचरित्रे यथा अबुद्धिपूर्वं प्रवृत्तोऽपि   
शाखावर्ताद्यारम्भो नियत्या तुल्यसन्निवेशवान्सम्पद्यते तथा चिति   
सर्गाकारोऽप्यारम्भस्तुल्यसन्निवेशवान्भविष्यतीति न तदर्थमपि   
बुद्धिपूर्वकत्वापेक्षेत्यर्थः ॥ ७ ॥  
  
तरौ गुलुच्छकादीनां यथान्यः कुरुतेऽभिधाः ।  
तथा चिद्वृक्षपुष्पादिपृथ्व्यादिविहिताभिधम् ॥ ८ ॥  
  
समष्टिबुद्ध्याद्युत्तरकालिकं चिद्वृक्षपुष्पादिप्रायपृथ्व्यादि तु   
चिदन्यबुद्धिसमष्ट्यात्महिरण्यगर्भादिना विहिताभिधं कृतनामधेयं   
बोध्यम् ॥ ८ ॥  
  
अनन्यत्पुष्पपत्रादि यथा नाम महातरोः ।  
तथैवानन्यदेवेदं चिद्व्योम्नः परमात्मनः ॥ ९ ॥  
  
अनन्यत् अभिन्नम् ॥ ९ ॥  
  
तराववयवेष्वन्यः करोति विविधाभिधाः ।  
चिद्व्योमात्मनि सर्वेषु भूत्वान्य इव खात्मसु ॥ १० ॥  
  
अन्यो व्यष्टिजीव इव भूत्वा स्वपुत्रादिषु कार्यान्तरेषु च सर्वेषु विविधा अभिधा नामानि   
करोति ॥ १० ॥  
  
चित्तरोः पल्लवाः सर्गाश्चित्त्वादेव न सन्त्यलम् ।  
कार्यकारणवद्भाति स एव स्वप्नवत्स्वयम् ॥ ११ ॥  
  
एवं नामरूपाध्यारोपं प्रपञ्च्येदानीमपवादमारभते - चित्तरोरित्यादिना । स   
चित्तरुरेव ॥ ११ ॥  
  
वक्षि चेत्कथमेतस्माद्व्यर्थं तदनुभूयते ।  
सर्गाद्यमुत्र स्वप्नादिष्वेषु कोऽपह्नवं भजेत् ॥ १२ ॥  
  
यदि सर्गादि नास्त्येव तर्हि चिता अमुत्र परलोके व्यर्थं तदनुभूयत इत्यापतति । तत्तु न   
युक्तम् । विहितनिषिद्धकर्मफलत्वायोगप्रसङ्गादिति हेतोरेतत्कथं स्यादिति त्वं वक्षि   
आक्षिपसि चेत्तर्हि स्वप्नादिष्वेषु प्रसिद्धरज्जुसर्पमृगतृष्णिकाद्यनुभवेषु मध्ये   
को वैयर्थ्यापह्नवं भजेत् । तस्यापि स्वाप्नभोगप्रदकर्मफलत्वाविशेषात् । यदि च   
भोगाभासमात्रविभावनेन तत्र कर्मसाफल्यं ब्रूषे तर्हि प्रकृतेऽपि सममिति   
भावः ॥ १२ ॥  
  
तरावाकारवत्येषा कल्पना रचिता यथा ।  
चितेराकाशमात्रायास्तथैषा कल्पना कृता ॥ १३ ॥  
  
एतावांस्तु साकाराध्यासेषु सर्वादिभ्यश्चितेर्विशेषो यत्साकारे साकाराध्यासास्ते चिति तु   
निराकारे जगदध्यास इत्याशयेनाह - तराविति ॥ १३ ॥  
  
यथा गन्धादयः पुष्पे गगने शून्यतादयः ।  
यथा स्पन्दादयो वायौ तथा बुद्ध्यादयः परे ॥ १४ ॥  
  
यथा गन्धादयः पुष्पे गगने शून्यतादयः ।  
यथा स्पन्दादयो वायौ तथेमाः सृष्टयश्चिति ॥ १५ ॥  
  
सृष्टयः पृथ्व्यादयोऽपि ॥ १५ ॥  
  
यथा खानिलपुष्पाणां शून्यतास्पन्दगन्धदृक् ।  
शून्यरूपानुभूता च तथा सर्गस्थितिश्चिति ॥ १६ ॥  
  
खस्य शून्यतादृक् अनिलस्य स्पन्ददृक् पुष्पाणां गन्धदृक् च यथा अनुभूतापि   
तद्व्यतिरेकशून्यरूपा तथा चिति सर्गस्थितिरपीत्यर्थः ॥ १६ ॥  
  
न पृथक् शून्यता व्योम्नो न पृथग्द्रवताम्भसः ।  
न पृथक् कुसुमाद्गन्धो नानिलात्स्पन्दनं पृथक् ॥ १७ ॥  
  
तदेव स्पष्टमाह - नेत्यादिना ॥ १७ ॥  
  
अग्नेर्न पृथगुष्णत्वं पृथक् शैत्यं च नो हिमात् ।  
चिद्व्योमैकात्मनः स्वच्छान्न जगत्पृथगीश्वरात् ॥ १८ ॥  
  
सर्गादावेव यद्व्योम्नि स्वप्नाद्धृदि च दृश्यते ।  
अकारणं तच्चिद्व्योम्नः कथमन्यद्भवेत्किल ॥ १९ ॥  
  
कुतो न पृथक् तत्राह - सर्गादावेवेति । यतः अकारणं ततो न पृथगित्यर्थः ।   
विनाकारणं कूटस्था चित्कथमन्या भवेत् । वदन्त्वित्यर्थः । किलेति प्रश्ने ॥ १९ ॥  
  
स्वप्न एवात्र दृष्टान्तो नित्यदृष्टो विचार्यताम् ।  
चिन्मात्रव्यतिरेकेण सारं किं तत्र कथ्यताम् ॥ २० ॥  
  
तदिदं बुद्धिसंस्कारदृ"ष्यमित्यादिका स्मृतिः ।  
न सम्भवति यत्तत्त्वं कथयेदं कथं भवेत् ॥ २१ ॥  
  
ननु स्वप्नः स्मृतिरेव । इतरस्मृतिषु संस्कारजासु विषयशून्यासु तत्ता भासते । इह   
तु निद्रादोषवशादिदन्तागोचरत्वांशेऽपि संस्कारोद्बोधात्तत्तांशप्रमोषादिदन्ता   
भासत इति तदिदं बुद्धिजन्यसंस्कारदृश्यमुभयत्राप्येकं वस्त्वित्यादिका   
शङ्का तु न सम्भवति । यद्यस्मात्तत्त्वं तत्ता इदं इदन्ता कथं भवेत् । अपरोक्षे   
हीदन्ता प्रसिद्धा स्मृतौ त्वसन्निकृष्टं वस्तु परोक्षमेव । अतः कथमिदं   
घटते कथयेत्यर्थः ॥ २१ ॥  
  
यत्तत्र दृष्टं तदिह स्मृतिकाले भवेद्यदि ।  
नानुभूयेत तत्तत्र कैवैकस्य द्विधा स्थितिः ॥ २२ ॥  
  
ननु स्वाप्नस्मृतिकाले तत्रारण्यादौ दृष्टं व्याघ्रादि इह स्वप्नप्रदेशे निद्रया   
सन्निधाप्यते इति यदि इदन्ता तत्र भवेत्तर्हि तत्रारण्ये तद्व्याघ्राद्यन्यैस्तदा   
नानुभूयेत । निद्रया एक एव व्याघ्रो द्विधा स्थाप्यत इति चेत्तत्राह - कैवेति ॥ २२ ॥  
  
तस्मादावर्तवृत्त्येदं काकतालीयवज्जगत् ।  
चिति यद्भाति तत्रैषा पश्चात्स्वप्नादिकल्पना ॥ २३ ॥  
  
तस्मात्स्वाप्नबोधस्यानुभवत्वानपह्नवाद्दृष्टान्तोऽस्त्येवेति स्वोक्तं   
सिद्धमित्युपसंहरति - तस्मादिति । पश्चाज्जाग्रत्स्वप्नानुभवसिद्ध्यनन्तरम् ॥ २३   
॥  
  
अबुद्धिपूर्वं सम्पन्ने सर्गे वीच्यादयो यथा ।  
सन्निवेशः स्थितिः पश्चात्स्वयं सम्पद्यते तथा ॥ २४ ॥  
  
जातमेव न तज्जातं जातं यत्कारणं विना ।  
यतोऽजातं तदेवाद्यं तत्समं संस्थितं तथा ॥ २५ ॥  
  
यतः अजातमिति च्छेदः ॥ २५ ॥  
  
अबुद्धिपूर्वं सञ्जाता रत्नादीनां यथार्चिषः ।  
सत्तैव सन्निवेशेन तथैवासां जगद्दृशाम् ॥ २६ ॥  
  
ब्रह्मसत्तैव जगद्दृशां सन्निवेशेन वेषेण स्फुरतीति शेषः ॥ २६ ॥  
  
यथाकथञ्चिदेवेदमान्दौ सम्पद्यते जगत् ।  
पश्चाद्गृह्णाति नियतिमावर्तोऽब्धाविवात्मनि ॥ २७ ॥  
  
यथाकथञ्चित् अनिर्वचनीयमायाकारणबलादेव । नियतिमर्थक्रियानियतिलक्षणां   
सत्यताम् ॥ २७ ॥  
  
चिद्व्योम्नि स्वप्नजालानि चिज्जगन्त्यपकारणम् ।  
प्रवर्तन्ते निवर्तन्ते शून्यशून्यात्मकान्यपि ॥ २८ ॥  
  
यावत्सर्वमथान्योन्यं याति कारणतां चिरम् ।  
तेषां शून्यात्मका एव पदार्था ईश्वरादयः ॥ २९ ॥  
  
ईश्वरादय इति । ईश्वरत्वस्यापि मायासापेक्षरूपत्वादिति भावः ॥ २९ ॥  
  
जायते शून्यमेवेदं शून्यमेव च वर्धते ।  
ननु शून्यतयात्यन्तं शून्यमेव विनश्यति ॥ ३० ॥  
  
शून्यमविद्यमानम् ॥ ३० ॥  
  
शून्यं कचत्यशून्याभं दृष्टान्तं स्वप्नमत्र यः ।  
अपह्नुतेऽनुभूतं स पशुभर्तृकुकं कुधीः ॥ ३१ ॥  
  
अत्र असतोऽपि कचने दृष्टान्तभूतस्वप्नं स्वानुभूतं योऽपह्नुते अपलपति स   
कुधीर्मेषपालः सन् पशुभर्तुर्महामेषस्य साक्षात्स्वयं दृष्टं कुकं कोकनं   
कुकः । कुक आदाने इत्यस्माद्घञर्थे कः । वृककर्तृकमादानां   
तमप्यपह्नुयादित्यर्थः ॥ ३१ ॥  
  
असदेवेदमाभाति भ्रान्तिमात्रं सुकृत्रिमम् ।  
चिच्चमत्कारमात्रात्म ज्ञे सन्मात्रमकृत्रिमम् ॥ ३२ ॥  
  
चितो मायाविन्याश्चमत्कार एवात्मा स्वरूपं यस्य तदेव ज्ञे अकृत्रिमं सन्मात्रं   
न जगदित्यर्थः ॥ ३२ ॥  
  
अयं चिरस्थसङ्कल्पः सर्गप्रलयविभ्रमः ।  
ज्ञानं स्वभावकचनमज्ञानं भ्रान्तिजृम्भणम् ॥ ३३ ॥  
  
अयं प्रपञ्चधातुश्चिरस्थसङ्कल्पात्मक एव सर्गप्रलयविभ्रमो नान्यः । तस्य   
तात्त्विकस्वभावकचनं तत्त्वज्ञानं भ्रान्त्याकारेण जृम्भणं त्वज्ञानमिति   
बोध्यमित्यर्थः ॥ ३३ ॥  
  
झटित्युदेति ब्रह्मात्म दृश्यं दृष्टमकारणम् ।  
खे सुषुप्तादिव स्वप्नः पश्चान्नियतिमृच्छति ॥ ३४ ॥  
  
मायोपहितब्रह्मात्म झटित्येव दृश्यं भूत्वा अकारणमेवोदेतीति दृष्टम् । यथा   
दृश्यशून्ये आत्मनि सुषुप्तादनन्तरं स्वप्नो   
दृष्टस्तद्वत्पश्चादर्थक्रियाव्यवस्थया कार्यकारणभावादिनियतिं ऋच्छति   
गच्छति ॥ ३४ ॥  
  
काकतालीयवच्चित्त्वाच्चिति दृश्यं प्रकाशते ।  
स्वयमेव स्वभावस्थमावर्तादि यथाम्बुधौ ॥ ३५ ॥  
  
अकस्माद्दृश्यस्फुरणे निमित्तापेक्षा नास्तीत्याह - काकतालीयवदिति ।   
स्वभावस्थं चित्स्वभावमात्रनिबन्धनं ॥ ३५ ॥  
  
ईदृशो नाम चिद्धातुरयमाकाशमात्रकः ।  
यदित्थं नाम कचति जगद्रूपेण चिद्वपुः ॥ ३६ ॥  
  
स्वभावमेव विशदयति - ईदृश इति ॥ ३६ ॥  
  
तेन चिद्रूपिणा पश्चाद्दृश्येनात्मनि कल्पिताः ।  
सञ्ज्ञाः स्मृत्यादिपृथ्व्यादिबुद्ध्यादिकलनात्मिकाः ॥ ३७ ॥  
  
प्रथममबुद्धिपूर्वदृश्याकारप्रतिभासाद्दृश्यभूतेन तेन चिदात्मना   
पश्चादात्मनि अतीतमिति भाते स्मृत्यादिकलनात्मिकाः वर्तमानमिति भाते च   
पृथ्व्यादितद्बुद्ध्यादिकलनात्मिकाः सञ्ज्ञाः कल्पितास्तथा च सर्वोऽप्ययं   
तात्कालिकप्रतिभासे अविभक्ते बुद्ध्यादिविभागः कल्पनामात्रमित्यर्थः ॥ ३७ ॥  
  
श्रीराम उवाच ।  
  
एवं स्थिते हे भगवन्बुद्धिसंस्कारतः स्मृतिः ।  
इति किं प्राप्यते ब्रूहि सम्बुद्धा यदि न स्मृतिः ॥ ३८ ॥  
  
यदि तात्कालिकप्रतिभासेष्वेव विभागसञ्ज्ञाभेदकल्पनामात्रं जगत्तर्हि   
प्रतिभासक्षणमात्रस्थायि जगदप्रतिभासकाले नास्त्येवेति फलितम् । तथा च   
प्रतिभासस्योत्तरक्षणे नाशे जगतोऽपि नाशात्क्षणभङ्गवादप्रसङ्गः । अस्तु नाम   
तथा मायामये जगति स्थायित्वव्यवस्थापनस्यापि ब्रह्मविदः प्रयोजनाभावादिति   
चेन्न । लोके स्मृतिप्रत्यभिज्ञादेः   
पूर्वानुभूतगोचरत्वनियमाधीनवेदशास्त्रादिप्रामाण्यभङ्गापत्त्या   
ब्रह्मवादस्य मूलशैथिल्यापत्तेरित्याशयेन रामः शङ्कते - एवं स्थिते इति ।   
एवं त्वदुक्तरीत्या तात्कालिककल्पनामात्रत्वे जगतः स्थिते पूर्वोत्पन्नबुद्धेः   
प्रामाणिकादनुभवाज्जातात्संस्कारतः स्मृतिः प्रत्यभिज्ञा चेति   
सर्वशिष्टानुभवसिद्धो नियमः किं प्राप्यते कथं लभ्यते । यदि स्मृतिः   
प्रत्यभिज्ञा सम्बुद्धा प्रागनुभूतविषयिणी नाभ्युपगम्यते । अत्रोत्तरं   
ब्रूहीत्यर्थः ॥ ३८ ॥  
  
श्रीवसिष्ठ उवाच ।  
  
शृणु राम भिनद्भ्येनं प्रश्नं सिम्ह इवेभकम् ।  
अभेदं स्थापयाम्येकमालोकमिव भास्करः ॥ ३९ ॥  
  
तत्र भगवान्वसिष्ठ आक्षेपं बहु मन्यमानः समाधानं प्रतिजानीते -   
शृण्विति । प्रश्नमाक्षेपं भिनद्मि युक्त्या विदारयामि । अभेदमद्वैतमात्मतत्त्वम्   
॥ ३९ ॥  
  
विद्यते जगदात्मेदं दृश्यं चिन्मात्रकोटरे ।  
अनुत्कीर्णा यथा वृक्षे वनस्था शालभञ्जिका ॥ ४० ॥  
  
भवेदयं दोषो यदि प्रागसदेव जगत्क्षणिकप्रतिभासेन सहोत्पद्यत इति   
बौद्धराद्धान्ताभ्युपगमे । न तु तथा वयमभ्युपगच्छामः किन्तु   
नित्यब्रह्मसत्तात्मकमेव जगन्नित्यचिदात्मकेनैव प्रतिभासेन सदाभिव्यक्तियोग्यमपि   
अविद्यावरणविक्षेपशक्तिवैचित्र्यचमत्कारेण कदाचिदाविर्भूतमिव तिरोभूतमिव   
घटपटाद्याकारविशेष इव च्छिन्नमिव भिन्नमिव   
कारणैरुत्पादितमिवापरोक्षमिवैकमिव नानेव भिन्नाभिन्नमिव क्षणिकमिव   
स्थायीवातीतं वर्तमानं भविष्यदिवेत्यादिनानाचमत्कारैर्नियतैश्चानियतैः   
सदृशैर्विसदृशैश्चावभासत इति । तत्र च स्मृतिप्रत्यभिज्ञादिकं   
सर्वमुपपद्यत एवेत्याशयेन समाधातुमारभते - विद्यते इत्यादिना ।   
वनस्थेत्यानन्त्यद्योतनाय ॥ ४० ॥  
  
उद्धरेद्वृक्षतस्तक्षा कदाचिच्छालभञ्जिकाम् ।  
अद्वितीयाच्चितिस्तम्भादुत्कीर्णां कः करोति ताम् ॥ ४१ ॥  
  
उद्धरेत्तदावरककाष्ठावयवनिरसनेन यथा प्रकटयेत्तथा   
अद्वितीयात्कर्त्रादिकारकशून्याच्चितिस्तम्भात्तां जगच्छालभञ्जिकां सम्यगुत्कीर्णां   
कः तदन्यः करोतीत्यकारकतन्त्रत्वाद्दारुप्रतिमावत्तदभिव्यक्तिर्न भवतीत्यर्थः ॥ ४१   
॥  
  
स्तम्भे जडेन सा व्यक्तिमनुत्कीर्णेह गच्छति ।  
चिति त्वन्तर्गता चित्त्वादेवात्मन्येव भात्यलम् ॥ ४२ ॥  
  
तर्हि सा कथं व्यक्तिं गच्छति तत्राह - चिति त्विति ।   
तदधिष्ठानचित्यावरणन्निवृत्तौ तादृशचिद्बलादेव चन्द्रान्तर्गतो राहुरिव   
आत्मनि चिदात्मन्येव अलं भाति व्यक्तिं गच्छतीत्यर्थः ॥ ४२ ॥  
  
भासमाना त्वनुत्कीर्णदेहैवापि च खात्मिका ।  
स्वरूपादच्युता चैव चिन्मात्रादात्मनि स्थिता ॥ ४३ ॥  
  
तर्हि सा प्रलयसुषुप्त्योरपि किं न भातीति चेत्सत्तासामान्यात्मना भात्येवेत्याह -   
भासमाना त्विति । तु शब्दः सर्गकालाद्विशेषद्योतनार्थः ॥ ४३ ॥  
  
सर्गादौ सर्गकलनाः करोति कलनावती ।  
सा चित्स्वभावतः स्वप्ने खात्मन्यद्योदितामिव ॥ ४४ ॥  
  
सर्गादावपि सा चित् प्रथमं प्रागुक्तनिर्विकल्पकलनावती सती   
पश्चाद्भोजकादृष्टानुसारेणोद्भूतैर्मनोविकल्पैर्विचित्राः सर्गकलनाः करोति ।   
यथा स्वप्ने अद्योदितां कलनामिव हृदये सङ्कल्पयतीति परेण सम्बन्धः ॥ ४४ ॥  
  
आकाश एव हृदये परमाकाशरूपिणी ।  
सङ्कल्पयति चिच्छालभञ्जिकाः स्वात्मनात्मनि ॥ ४५ ॥  
  
इयं ब्रह्मकला सेह चिन्मात्रकलना त्वियम् ।  
इयं चितिरियं जीवस्त्वहङ्कारस्त्वसाविति ॥ ४६ ॥  
  
कथं कथं विशेषविभागान्सर्गादौ सङ्कल्पयति तत्प्रपञ्चयति - इयमित्यादिना   
। इयं ब्रह्मकला सत्तासामान्यरूपा जगद्बीजभूता । इहास्यां ब्रह्मकलायामेव   
सेयं चिन्मात्रकलना सदा अनावृतस्वभावा तत्प्रतिबिम्बचितिरियम् । इयमेव   
प्राणादिसंवलिता जीवः । असावभिमानवृत्तिप्रधानस्तु अहङ्कारः ।   
अध्यवसानप्रधाना बुद्धिरित्याद्यूह्यम् ॥ ४६ ॥  
  
इयं बुद्धिरियं चित्तमयं काल इदं नभः ।  
अयं सोऽहं क्रिया चेयमिदं तन्मात्रपञ्चकम् ॥ ४७ ॥  
  
इन्द्रियाणामिदं वृन्दं पुर्यष्टकमिदं स्मृतम् ।  
इहातिवाहिको देहस्तथायं चाधिभौतिकः ॥ ४८ ॥  
  
इह एतत्सङ्घाते । अयं पञ्चीकृतभूतमयः ॥ ४८ ॥  
  
ब्रह्माहं शङ्करश्चाहमुपेन्द्रोऽहमहं रविः ।  
इदं बाह्यमिदं चान्तरयं सर्ग इदं जगत् ॥ ४९ ॥  
  
इत्यादिकलनाजालं चिद्व्योमैवातिनिर्मलम् ।  
तस्मात्क्वैते पदार्थौघाः क्व स्मृतिः क्व द्वयैकते ॥ ५० ॥  
  
इत्यादि सर्वं कलनाजालमतिनिर्मलं चिद्व्योमैव न ततोऽन्यदणुमात्रमपीत्यर्थः ।   
तस्मादज्ञकल्पिता जडपदार्थौघा एते क्व तिष्ठन्तीत्यर्थः ॥ ५० ॥  
  
अकारणकमेवेति जगदाभोगिखण्डकः ।  
सर्गादौ स्वप्नवद्भाति खे खात्मैव विकारिवत् ॥ ५१ ॥  
  
इति अनया रीत्या ॥ ५१ ॥  
  
व्योम्न्येव कचति व्योम चिन्मये चिन्मयं हि यत् ।  
बुद्धं तदेव तेनैव जगद्बोधात्क्व तज्जगत् ॥ ५२ ॥  
  
क्व स्मृतिः क्व च वा स्वप्नः क्व कालाः कलनाश्च काः ।  
चिदाभानमिदं भाति शान्तं शून्यमिवाम्बरे ॥ ५३ ॥  
  
यदैकमेव चिद्व्योम तदा प्रपञ्चितविभागा न सन्त्येवेति फलितमित्याह - क्वेति ॥   
५३ ॥  
  
यदन्तश्चिद्घनस्यास्ति तद्वहिर्भूततां गतम् ।  
वस्तुतस्तु न तद्बाह्यं नान्तः सन्मात्रकादृते ॥ ५४ ॥  
  
अन्तर्यदस्ति अन्तर्गता या सत्तेत्यर्थः ॥ ५४ ॥  
  
निरस्तावयवाच्छान्तादनाख्याद्यत्प्रवर्तते ।  
अकारणं भवेद्भूतं तदन्धाः कथमन्यथा ॥ ५५ ॥  
  
हे अन्धाः वादिनः अकारणं तद्भूतमुत्पन्नं कथं भवेत् । तत्कूटस्थं च   
अन्यथा सविकारं कथम् ॥ ५५ ॥  
  
तस्माद्यादृक्परं ब्रह्म तादृग्दृश्यमिदं परम् ।  
यदेव चिन्नभः स्वप्ने तदेव स्वप्नपत्तनम् ॥ ५६ ॥  
  
तस्मात्स्वभ्रान्तिगृहीतं जगतो जाड्यादिस्वभावं परित्यज्य   
शुद्धचिन्मात्रस्वभावोऽङ्गीक्रियतामित्याह - तस्मादिति ॥ ५६ ॥  
  
न किञ्चित्किञ्चनापीदं दृश्यमस्ति मनागपि ।  
क्व रजः पूर्णजलधौ क्व दृश्यं परमाम्बरे ॥ ५७ ॥  
  
रजश्चिज्जलानार्द्रमणुमात्रम् ॥ ५७ ॥  
  
तच्चेदं भाति वा किञ्चित्तच्चिन्मात्रमचेत्यकम् ।  
अकचत्त्वेव संशान्तमात्मनीत्थमवस्थितम् ॥ ५८ ॥  
  
यतः अचेत्यकमतोऽकचत् अप्रकाशयदेव स्वमात्रप्रकाशं सद्व्यवस्थितम् ॥ ५८ ॥  
  
पूर्णाद्वै ब्रह्मणः पूर्णमप्यनुद्धृतमुद्धृतम् ।  
इवेदं भाति भारूपमाभानं परमात्मकम् ॥ ५९ ॥  
  
उक्तेऽर्थे पूर्णमदः पूर्णमिदम् इति श्रुतिं स्मारयति - पूर्णादिति । परमात्मैव   
परमात्मकम् ॥ ५९ ॥  
  
इत्थं मयि प्रकथयत्यनुभूयमानमप्युच्चकैर्बत जनस्य विमूढतान्तः ।  
स्वप्ने जगद्वपुषि जाग्रदिति प्रतीतिं नाद्यापि यत्त्यजति नाम विदन्नपि द्राक् ॥ ६० ॥  
  
एतावद्विस्तृतेनान्वहमावर्तितेनाप्युपदेशेन   
कांश्चिन्मन्दाधिकारिजनानप्रबुद्धान् लिङ्गैरुपलक्ष्य भगवांस्ताननुशोचन्नाह   
- इत्थमिति । मयि स्वयमनुभूयमानमात्मतत्त्वमित्थं विशदतरं   
पुनःपुनरत्युच्चकैः प्रकथयति सत्यपि मन्दाधिकारिजनस्यान्तर्गता विमूढता   
स्वप्नप्राये जगद्वपुषि इयं जाग्रत्सत्यमेवेति प्रतीतिमद्यापि न सन्त्यजति । वतेति खेदे ।   
विदन्नप्यधिकारी द्राक् झटिति तां न त्यजति । नामेति मोहप्राबल्यप्रसिद्धौ ॥ ६० ॥  
  
इत्यार्षे श्रीवासिष्ठमहारामायणे वा० दे० मो० नि० उ० शालभञ्जिकोपदेशो   
नामाष्टषष्ट्यधिकशततमः सर्गः ॥ १६८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
शालभञ्जिकोपदेशो नामाष्टषष्ट्यधिकशततमः सर्गः ॥ १६८ ॥  
  
  