+++
title = "०६०"

+++
षष्टितमः सर्गः ६०  
  
श्रीवसिष्ठ उवाच ।  
  
ततोऽहमभितो भ्रान्तस्तादृशं प्रविचारयन् ।  
बहुकालमसंरुद्धसंविदाकाशतां गतः ॥ १ ॥  
  
समाधौ शब्दकारिण्याः स्त्रियो दर्शनमीर्यते ।  
तामनादृत्य भूयोऽपि विचित्रजगदीक्षणम् ॥  
  
तादृशं प्रागुक्तप्रकारं शब्दकारणं प्रविचारयन्नन्विष्यन् ।   
असंरुद्धसंविदाकाशतामपरिच्छिन्नचिदाकाशताम् ॥ १ ॥  
  
शब्दं पश्चात्तमश्रौषमहं वीणास्वनोपमम् ।  
क्रमात्स्फुटपदं जातं तत आर्यात्वमागतम् ॥ २ ॥  
  
आर्यात्वं आर्याख्यच्छन्दोलक्षणलक्षितत्वम् । यथाहुः यस्याः प्रथमे पादे   
द्वादशमात्रास्तथा तृतीयेऽपि । अष्टादश द्वितीये चतुर्थके पञ्चदश साऽऽर्या ॥ इति ॥ २   
॥  
  
शब्ददेशपतद्दृष्टिर्दृष्टवान्वनितामहम् ।  
पार्श्वे कनकनिष्पन्दप्रभया भासिताम्बराम् ॥ ३ ॥  
  
शब्दस्य प्रभवप्रदेशे पतन्ती दृष्टिर्योगदृष्टिर्यस्य तथाविधः सन् वनितां   
स्त्रियम् । पार्श्वे इति पूर्वोत्तरान्वयि ॥ ३ ॥  
  
आलोलमाल्यवसनामलकाकुललोचनाम् ।  
लोलद्धम्मिल्लवलनामन्यां श्रियमिवागताम् ॥ ४ ॥  
  
तामेव वर्णयति - आलोलेत्यादिना । लोलत् चञ्चलं धम्मिल्लवलनं केशबन्धनं   
यस्याः ॥ ४ ॥  
  
कान्तकाञ्चनगौराङ्गीं मार्गस्थनवयौवनाम् ।  
वनदेवीमिवामोदिसर्वावयवसुन्दरीम् ॥ ५ ॥  
  
मर्गस्थमिव गच्छत् नवयौवनं यस्याः ॥ ५ ॥  
  
सा पूर्णचन्द्रवदना पुष्पप्रकारहासिनी ।  
यौवनोद्दामवदना पक्ष्मलक्षणशालिनी ॥ ६ ॥  
  
आकाशकोशसदना शशाङ्ककरसुन्दरी ।  
मुक्ताकलापरचना कानता मदनुसारिणी ॥ ७ ॥  
  
आकाशकोशः प्राग्वर्णितभूताकाशः सदनं यस्याः । मामनुसरति तच्छीला ॥ ७ ॥  
  
स्वरेण मधुरेणैवमार्यामार्यविलासिनी ।  
पपाठाकठिनं वामा मत्पार्श्वे मृदुहासिनी ॥ ८ ॥  
  
सा वामा मत्पार्श्वे अकठिनं मृदु यथा स्यात्तथा मधुरेण स्वरेण एवं   
वक्ष्यमाणरूपामार्यां पपाठ ॥ ८ ॥  
  
असदुचितरिक्तचेतनसंसृतिसरिति प्रमुह्यमानानाम् ।  
अवलम्बनतटविटपिनमभिमौमि भवन्तमेव मुने ॥ ९ ॥  
  
तामेवार्यामुदाहरति - असदिति । हे मुने अहं असतां खलानामुचितै   
रागद्वेषकामलोभमोहादिदोषैः रिक्ता विरहिता चेतना चेतो यस्य तथाविधम् । तथा   
संसृतिलक्षणायां सरिति प्रमुह्यमाणानामवलम्बनभूतं तटविटपिनं   
तीरवृक्षभूतं भवन्तमेव अभितो नौमि प्रशंसामि नान्यमित्यर्थः ॥ ९ ॥  
  
इत्याकर्ण्याहमालोक्य तां चारुवदनस्वनाम् ।  
ललनेयन्न् किमनयेत्यनादृत्यैव तां गतः ॥ १० ॥  
  
तच्छ्रुत्वा त्वं किमकार्षीस्तत्राह - इतीति ॥ १० ॥  
  
ततो जगद्वृन्दमयीं मायां सम्प्रेक्ष्य विस्मितः ।  
अनादृत्यैव तां व्योम्नि विहर्तुमहमुद्यतः ॥ ११ ॥  
  
तदुत्तरार्धोक्तं स्फुटयति - तत इति ॥ ११ ॥  
  
ततस्तां तत्कृतां चिन्तामलमुत्सृज्य खे स्थिताम् ।  
जगन्मायान्न् कलयितुं व्योमात्माहं प्रवृत्तवान् ॥ १२ ॥  
  
अनादृत्येति पदं विहर्तुमिति पदं च व्याचष्टे - तत । खे शून्यस्वभावे स्थिताम्   
। व्योमात्मा चिदाकाशरूपः ॥ १२ ॥  
  
यावत्तानि तथोग्राणि जगन्ति सकलानि खम् ।  
शून्यमेव यथा स्वप्ने सङ्कल्पे कथने तथा ॥ १३ ॥  
  
खे स्थितामित्येतदुपपादयति - यावदिति । यस्मादित्यर्थे यावच्छब्दः । सङ्कल्पे   
मनोराज्ये । कथने कथार्थप्रकाशने । चार्थे तथाशब्दः ॥ १३ ॥  
  
न पश्यन्ति न शृण्वन्ति कदाचित्कानिचित्क्वचित् ।  
तानि कल्पमहाकल्पमहाजन्मैकतान्यथ ॥ १४ ॥  
  
शून्यरूपत्वादेव तानि जगन्ति कानिचित् क्वचिदपि परमार्थतः किञ्चिदपि न पश्यन्ति न   
शृण्वन्ति । अत एव कल्पेषु महाकल्पेषु महाजन्मसु सर्गेषु च समता ऐकरूप्यमेव   
येषां तानि । बहुव्रीहौ गोस्त्रियोरुपसर्जनस्य इति टापो ह्रस्वे नपुंसकस्य झलचः इति   
नुमि पुनर्दीर्घः । परस्परोत्पत्तिसमारम्भानिव परस्परप्रलयसमारम्भानपि तानि   
न पश्यन्तीत्येतदपि प्रलयसंरम्भवर्णनपुरःसरं दर्शयितुमारभते -   
अथेत्यादिना ॥ १४ ॥  
  
प्रमत्तपुष्करावर्तानुन्मत्तोत्पातमारुतान् ।  
स्फुटिताद्रीन्दृढाकारघटितब्रह्ममण्डपान् ॥ १५ ॥  
  
सर्वेषां द्वितीयाबहुवचनान्तानां पञ्चमश्लोकस्थे [पञ्चमेति इतः पञ्चमो   
विंशः श्लोको ज्ञेयः ।] कल्पान्तान्नविचेतन्तीत्यत्रान्वयः ॥ १५ ॥  
  
ज्वलत्कल्पाग्निविस्फोटचटदैडविडास्पदान् ।  
प्रतपद्द्वादशाकारकन्दुमार्तण्डमण्डलान् ॥ १६ ॥  
  
कल्पाग्निविस्फोटैश्चटन्ति ध्वनन्ति ऐडबिडास्पदानि कुबेरभवनानि येषु । प्रतपन्ति   
द्वादशाकारकन्दुकवद्दिवि भ्रमन्ति मार्तण्डमण्डलानि येषु ॥ १६ ॥  
  
लुठत्सुरपुरव्रातवितताक्रन्दघर्घरान् ।  
रणसर्वाद्रिकटकश्रेणीनिगिरणोद्भटान् ॥ १७ ॥  
  
रणतां सर्वाद्रिनितम्बश्रेणीनां निगिरणे उद्भटान् ॥ १७ ॥  
  
कल्पाग्निज्वलनोल्लासपठत्पटपटारवान् ।  
आत्मभ्रंशबृहत्क्षोभक्षुब्धाम्बरमहार्णवान् ॥ १८ ॥  
  
कल्पाग्नीनां यानि ज्वलनानि तेषां ये उल्लासास्तैस्तत्प्रयुक्तवंशादिग्रन्थिविस्फोटनैः   
पठन्तो व्यक्तमुच्चरन्तः पटपटारवा येषु ।   
आत्मस्वभावभ्रंशप्रयुक्तबृहत्क्षोभादिवदेव यादोगणक्षोभैः क्षुब्धाः   
अम्बरमहार्णवा येषु ॥ १८ ॥  
  
देवासुरनरागारघर्घराक्रन्दकर्कशान् ।  
सप्तार्णवमहापूरपूरितार्केन्दुमण्डलान् ॥ १९ ॥  
  
द्युलोकपर्यन्तं सप्तार्णवाभिवृद्ध्या सप्तार्णवमहापूरैः   
पूरितान्यर्केन्दुमण्डलानि येषु ॥ १९ ॥  
  
न विचेतन्ति कल्पान्तान्सर्वाण्येवं परस्परम् ।  
एकमन्दिरसंसुप्ताः स्वप्ने रणरयानिव ॥ २० ॥  
  
ईदृशानपि तत्तदन्तःप्रवृत्तान्कल्पान्तान् सर्वाण्येव जगन्ति परस्परं न विचेतन्ति ॥   
२० ॥  
  
तत्र रुद्रसहस्राणि ब्रह्मकोटिशतानि च ।  
दृष्टानि विष्णुलक्षाणि कल्पवृन्दान्यलं मया ॥ २१ ॥  
  
एवं जगतां प्रासङ्गिकीं परस्परं शून्यरूपतामुपपाद्य प्रस्तुतमेवाह -   
तत्रेत्यादिना । तत्र तेषु जगत्सु मया दृष्टानि ॥ २१ ॥  
  
तत्र क्वचिदनादित्ये निरहोरात्रभूतले ।  
आकल्पयुगवर्षान्ते जगत्यूहैः क्षयोदयः ॥ २२ ॥  
  
तत्र तस्मिन्वर्णितबहुप्रकारे जगति क्वचिच्चिद्वस्तुनि ऊहैर्वितर्कैरेव क्षय उदयश्च   
दृष्ट इत्यनुषज्यते ॥ २२ ॥  
  
चिति सर्वं चितः सर्वं चित्सर्वं सर्वतश्च चित् ।  
चित्सत्सर्वात्मिकेत्येतद्दृष्टं तत्र मयाखिलम् ॥ २३ ॥  
  
अस्तु ऊहैरेव क्षयोदयः किं ततस्तत्राह - चितीति । ततः प्रागुक्तं   
पाषाणाख्यायिकाहृदयं चिति सर्वमित्यादिरूपं मया अन्वयव्यतिरेकाभ्यान्न्   
परीक्ष्य दृष्टमित्यर्थः ॥ २३ ॥  
  
त्वं किञ्चिदिति चेद्वक्षि तत्र किं चिदिवाङ्ग चित् ।  
सा हि शून्यतमा व्योम्नो न च नाम न किञ्चन ॥ २४ ॥  
  
कीदृशेन ऊहेन चिति कीदृश उदयः कीदृशो वा क्षयस्तानुदाहरति - त्वमिति । हे   
राम त्वं घटः पटः कुड्यमिति वा यदेव किञ्चिदिति रूपं सङ्कल्प्य नाम्ना वक्षि   
तत्र तस्यां दशायां चित् त्वद्विवक्षितं तत्तत्किञ्चित्तद्वत् तत्तन्नामरूपात्मनेव   
भवति स उदयः । सैव व्योम्नोऽपि शून्यतमाविवक्षिता सती न किञ्चन नाम भवति न   
किञ्चन रूपमिति स तत्क्षय इत्यर्थः ॥ २४ ॥  
  
तदाकाशमिदं भाति जगदित्यभिशब्दितम् ।  
तेनैव शब्दनभसा सर्वं हि परमं नभः ॥ २५ ॥  
  
किं च जगदिति नामरूपकल्पनया तच्छून्यात्मकमाकाशमेव भाति । आकाशस्यैव   
वाय्वादिक्रमेण जगदाकारपरिणामश्रुतेः । तच्चाकाशं   
शब्दतन्मात्ररूपत्वात्सर्ववस्तुनो नामसामान्यमपि भवति । तेनैव तत्त्वमसि अहं   
ब्रह्मास्मि नेह नानास्ति किञ्चन इत्यादिशब्दात्मना परिणतेन नभसा सर्वं   
जगत्परमं चिन्नभ एव भवति । स एवास्यात्यन्तिकः क्षय इत्यर्थः ॥ २५ ॥  
  
दृश्यदृष्टिरियं भ्रान्तिराकाशतरुमञ्जरी ।  
चिद्व्योमाङ्ग कमेवेति तत्राहमनुभूतवान् ॥ २६ ॥  
  
एवं विमर्शे स्वस्य यादृशोऽनुभवोऽभूत्तमाह - दृश्येति । हे अङ्ग   
परिशिष्टं यच्चिद्व्योम तत् कं सुखमेव   
निरतिशयानन्दैकरसमेवेत्यनुभूतवानित्यर्थः ॥ २६ ॥  
  
बुद्ध्याकाशैकरूपेण व्यापिना बोधरूपिणा ।  
तत्रानन्तेन [अत्र अनन्तेन नसङ्कल्पः इति पदविश्लेषष्टीकाकारैः कृतः   
स च सुधीभिर्विमर्शनीयः ।] सङ्कल्पमनुभूतमिदं मया ॥ २७ ॥  
  
बुद्धिश्चरमसाक्षात्कारवृत्तिस्तद्रूपो य आकाशस्तत्राविर्भावात्तदेकरूपेण   
व्यापिना पूर्णेनाऽनन्तेन त्रिविधपरिच्छेदरहितेन मया तत्र तस्मिन्समाधौ   
नसङ्कल्पं [अत्र अनन्तेन नसङ्कल्पः इति पदविश्लेषष्टीकाकारैः कृतः स च   
सुधीभिर्विमर्शनीयः ।] निःसङ्कल्पमिदं वक्ष्यमाणमनुभूतम् ॥ २७ ॥  
  
ब्रह्मव्योम जगज्जालं ब्रह्मव्योम दिशो दश ।  
ब्रह्मव्योम कलाकालदेशद्रव्यक्रियादिकम् ॥ २८ ॥  
  
जगज्जालं ब्रह्माण्डसमूहास्तदन्तर्गता दशदिशस्तदन्तर्गतं   
कलाकालदेशादिकं च सर्वं ब्रह्मव्योमैव तथा स्थितं दृष्टमित्यर्थः ॥ २८ ॥  
  
तत्राहमिव संसारशते भाते मुनीश्वराः ।  
दृष्टा वसिष्ठनामानो ब्रह्मपुत्राः सदुत्तमाः ॥ २९ ॥  
  
तत्र वक्ष्यमाणभेदोदयेन भाते संसारशते अहमिव मत्समानरूपा मुनीश्वराः   
॥ २९ ॥  
  
ब्रह्मन्द्वासप्ततिस्त्रेताः सर्वा एव सराघवाः ।  
तत्र दृष्टं कृतशतं द्वापराणां शतं तथा ॥ ३० ॥  
  
द्वासप्ततिसङ्ख्याकाः सराघवा रामावतारसहितास्त्रेतायुगभेदा दृष्टा   
इत्यनुकृष्यते ॥ ३० ॥  
  
भेदोदयेन वै दृष्टास्तास्ताः सर्गदशास्तथा ।  
बोधेन चेत्तदत्यच्छमेकं ब्रह्म नभस्ततम् ॥ ३१ ॥  
  
भेदोदयेन भेदवासनोद्बोधेन । बोधेन तत्त्वदृशा तु एतत्सर्वं ब्रह्म नभ एव   
दृष्टमित्यर्थः ॥ ३१ ॥  
  
नेदं ब्रह्मणि नामास्ति जगद्ब्रह्मण्यथ त्विदम् ।  
ब्रह्मैवाजमनाद्यन्तं तत्सर्वं तत्पदादिकम् ॥ ३२ ॥  
  
तथा च ब्रह्मणः सप्रपञ्चता निष्प्रपञ्चता च दृष्टिभेदेनाविरुद्धेत्याह -   
नेदमिति । अथ त्विदमस्तीति शेषः । पद्यते ज्ञानेन प्राप्यत इति पदं तदात्मकम् ॥ ३२ ॥  
  
पाषाणमौनप्रतिमं नकिञ्चिदभिशब्दितम् ।  
यत्तत्किञ्चिदिति द्योतरूपं ब्रह्म जगत्स्मृतम् ॥ ३३ ॥  
  
न किञ्चिदभिशब्दितं सर्वनामरूपशून्यम् । द्योतरूपं ज्योतीरूपम् । तदेव   
जगद्वेषेण स्मृतमित्यर्थः ॥ ३३ ॥  
  
विभात्यचेत्यन्न् चिद्व्योम्नि स्वसत्तैव जगत्तया ।  
निराकारे निराकारा स्वप्नानुभवसन्निभा ॥ ३४ ॥  
  
अचेत्यन्न् चेत्यन्न् विनापि चितः स्वसत्तैव चेत्यजगत्तया विभाति ॥ ३४ ॥  
  
अनन्यमात्मनो ब्रह्म सर्वं भामात्ररूपकम् ।  
प्रकाशनमिवालोकः करोति न करोति च ॥ ३५ ॥  
  
विभातीत्येतत्प्रत्यगभेदप्रदर्शनेनोपपादयन्स्वयञ्ज्योतिष्ट्वं दर्शयति -   
अनन्यमिति । अनन्यं अनन्यत् । अद्डादेशाकरणं छान्दसम् । भामात्ररूपकं ब्रह्म   
सर्वं करोति न करोति च । यथा आलोकः प्रकाशनं करोति   
स्वातिरिक्तप्रकाशनाप्रसिद्धेर्न करोति च तद्वत् ॥ ३५ ॥  
  
तेषु नामानुभूयन्ते जगल्लक्षेषु तत्र वै ।  
उष्णानि चन्द्रबिम्बानि सूर्याः शीतलमूर्तयः ॥ ३६ ॥  
  
ननु यदि चिदेव जगत्तर्हि चन्द्रः शीत एव सूर्य उष्ण एवेति व्यवस्थिता   
नियतिर्विपर्यस्येतेति चेदिष्टापत्तिः ब्रह्माण्डभेदे वैपरीत्यस्यापि दर्शनादित्याह -   
तेष्वित्यादिना ॥ ३६ ॥  
  
प्रजास्तमसि पश्यन्ति पश्यन्त्येव न तेजसि ।  
उलूकस्य समाचारास्तस्यैव सदृशस्वराः ॥ ३७ ॥  
  
उलूकस्य दिवान्धस्य । उलूकेन सम आचारो दर्शनादिव्यवहारो यासाम् ।   
समशब्दार्थस्य नित्यं प्रतियोगिसापेक्षत्वेन सामर्थ्याविघातात्समासः । तस्यैव   
तेनैव ॥ ३७ ॥  
  
इतः शेभेन नश्यन्ति यान्ति पापैस्तथा दिवम् ।  
विषाशनेन जीवन्ति म्रियन्तेऽमृतभोजनैः ॥ ३८ ॥  
  
इत इति । मनःकल्पनाया निरङ्कुशत्वादियमुक्तिर्न तु वस्तुतः ।   
वेदाप्रामाण्यापादकत्वादिति बोध्यम् ॥ ३८ ॥  
  
यद्यथा बुध्यते बोधे यथोदेत्यथवा स्वतः ।  
तथाशु स्फुटतामेति सद्वासद्वा तदेव तत् ॥ ३९ ॥  
  
तत्कुतस्तत्राह - यदिति । चिराभ्यासदृढीकृते बोधे यद्वस्तु हिताहितसाधनत्वेन   
यथा बुध्यते तथैव भोजकादृष्टवशादुदेति । यथोदेति तथैव भोगकालेऽपि   
स्फुटतामेति । अन्यत्र सद्वा असद्वास्तु न विशेषः । यतस्तद्ब्रह्मैव   
तद्वासनाकर्मानुसारेण विवर्तत इत्यर्थः ॥ ३९ ॥  
  
विटपाकारमूलौघदर्शनाद्वज्रशोभिभिः ।  
घूर्णते पत्रपुष्पाभैः पादपैर्व्योम्नि काननम् ॥ ४० ॥  
  
एतद्ब्रह्माण्डप्रसिद्धकाननविपरीतपत्रपुष्पसंस्थानार्थक्रियासम्पन्नं   
ब्रह्माण्डान्तरे प्रसिद्धमित्याह - विप्तपेति । विटपाः शाखास्तदाकाराणां   
मूलौघानां दर्शनाद्वज्रमणिवद्दृढैः शोभावद्भिः पत्रपुष्पैराभान्तीति   
पत्रपुष्पाभैः पादपैरुपलक्षितं घूर्णते इत्यर्थः ॥ ४० ॥  
  
सिकताः पीडिताः सत्यः स्रवन्ति स्नेहजं रसम् ।  
शिलाफलककेभ्यश्च जायन्ते कमलान्यलम् ॥ ४१ ॥  
  
एवमसम्भावितसहस्रमप्यन्यत्र सम्भावनीय-मित्याह - सिकता इति ।   
पीडितास्तिलयन्त्रनिष्पीडिताः । स्नेहजं रसं तैलं स्रवन्ति ॥ ४१ ॥  
  
दारुण्यश्मनि भित्तौ च चञ्चलाः शालभञ्जिकाः ।  
देवाङ्गनाभिः सहितं गायन्ति कथयन्ति च ॥ ४२ ॥  
  
मेघान्परिदधत्युच्चैर्भूतान्युच्चैः पटानिव ।  
प्रतिवर्षं विजातीयान्युत्पद्यन्ते फलान्यगे ॥ ४३ ॥  
  
भूतानि प्राणिनः पटानिव मेघान्परिदधति परिधानं कुर्वन्ति । अगे वृक्षे ॥ ४३ ॥   
  
सन्निवेशैर्न नियतैरङ्गानां विविधाङ्गकैः ।  
शिरोभिः सर्वभूतानि परिक्रामन्ति भूमिगैः ॥ ४४ ॥  
  
शास्त्रवेदविहीनानि निर्धर्माण्येव कानिचित् ।  
यत्किञ्चनैककारीणि तिर्यग्वन्ति जगन्त्यधः ॥ ४५ ॥  
  
तिर्यग्वन्तिपश्वादिमात्रपूर्णानि । अधः भूम्याद्यधोलोकेषु ॥ ४५ ॥  
  
कामसंवित्तिहीनानि निःस्त्रीजातानि कानिचित् ।  
भूतैः संशुष्कहृदयैर्व्याप्तान्यश्ममयैरिव ॥ ४६ ॥  
  
यतः कामसंवित्त्या हीनान्यत एव निस्त्रीजातानि ॥ ४६ ॥  
  
पवनाशनभूतानि समरत्नाश्मकानि च ।  
अजातार्थान्यलुब्धानि निगर्वाणीव कानि च ॥ ४७ ॥  
  
पवनाशनाः सर्वा एव भूतानि प्राणिनो यत्र । समानि रत्नान्यश्मकानि च यत्र ।   
अजातार्थान्यसञ्जातधनानि । धनादिव्यवहारशून्यानीति यावत् । अत एवालुब्धानि ।   
निगर्वाणि निरहङ्काराणीव । कानि च कानिचित् ॥ ४७ ॥  
  
क्वचित्प्रत्येकमात्मानं पश्यत्याप्नोति नेतरत् ।  
बहुभूतकमप्यस्ति जगदित्येकभूतकम् ॥ ४८ ॥  
  
क्वचिद्व्यष्ट्यहम्भावभेदं विना विराडहम्भावेनैकात्म्येनैव   
सर्वदेहभेदव्यवहारमाह - क्वचिदिति । इतरदात्मान्तरं नाप्नोति । तत्रापि   
चतुर्विधभूतभेदैर्बहुभूतकं स्वेदजाद्येकैकभूतपूर्णं चास्तीत्यर्थः ॥ ४८ ॥  
  
नखकेशादिके यद्वत्तद्वदन्यत्र संस्थितः ।  
आत्मवत्सर्वभूतानामेकीभूतात्मभावना ॥ ४९ ॥  
  
तत्र देहभेदेष्वेकीभूतात्मभावना कीदृशी तां दर्शयति - नखेति ।   
यद्वन्नखकेशादिके छिद्यमाने जायमाने चात्मनः स्वच्छेदनजन्मादि   
पश्यतीत्यन्यत्र संस्थित इव भवति । तत्सौन्दर्यादिसुखभोगे त्वेकीभूतात्मभावना   
अस्य दृश्यते तद्वदित्यर्थः । अत एवाह श्रुतिः नह वै देवान्पापं गच्छति   
पुण्यमेवानु गच्छति इति ॥ ४९ ॥  
  
अनन्तापारपर्यन्तं शून्यमेव बहु क्वचित् ।  
यत्नतः संविदाप्नोति तस्यान्ते न जगत्पुनः ॥ ५० ॥  
  
क्वचित्तु सर्गभेदवासनानुद्भवादव्याकृताकाशमात्रतया विभाव्यत इत्याह -   
अनन्तेति । तर्हि कथं सर्वत्र सर्वात्मकं तदित्युक्तं तत्राह - यत्नत इति ।   
तिरोभावावस्थादृष्टिं तिरोभाव्यसंस्कारविषयाविर्भावनयत्नतस्तस्य   
शून्यस्यान्तेन तिरस्करणेन पुनर्जगदाप्नोति पश्यति ॥ ५० ॥  
  
अत्यन्ताबुद्धबुद्धानि मोक्षशब्दार्थदृष्टिषु ।  
दारुयन्त्रमयाशेषभूतौघानीव कानिचित् ॥ ५१ ॥  
  
मोक्षशब्दार्थो निर्विशेषब्रह्मभावस्तद्दृष्टिषु अत्यन्ताबुद्धान्यलीकानि   
तद्वद्बुद्धानि । चित्पृथक्कारबुद्धौ तु दारुयन्त्रमयानि   
हस्त्यश्वादिरूपाण्यशेषाणि भूतौघानीव चेतनतया दृष्टानि ॥ ५१ ॥  
  
ऋक्षचक्रविहीनानि निष्कालकलनानि च ।  
मूकसङ्केतसाराणि भूतजालानि कानिचित् ॥ ५२ ॥  
  
ऋक्षचक्रैर्ज्योतिश्चक्रैर्विहीनान्यत एव निष्कालकलनानि कानिचित् ।   
शब्दाभावाच्छ्रोत्राभावाद्वा मूकानां   
हस्तपादाद्यभिनयसङ्केतसाध्यव्यवहारत्वात्तत्साराणि कानिचिदिति विभज्यान्वयः ।   
एवमग्रेऽपि यथायोगं बोध्यम् ॥ ५२ ॥  
  
कानिचिद्वर्जितान्येव नेत्रशब्दार्थसंविदा ।  
व्यर्थदीप्तात्मतेजांसि भूतानीत्येकचिन्तया ॥ ५३ ॥  
  
नेत्रशब्देन तदर्थेन नेत्रेण तज्जन्यसंविदा रूपादिदर्शनेन च वर्जितान्येव । अत एव   
व्यर्थदीप्तात्मकानि सूर्यादितजांसि येषु । इति इयं जगत्स्थितिः एकचिन्तया   
एकाग्रचित्तयोगिमनःकल्पनया मयोक्तेत्यर्थः ॥ ५३ ॥  
  
प्राणसंविद्विहीनानि व्यर्थामोदानि कानिचित् ।  
मूकानि शब्दवैयर्थ्याच्छ्रुतिहीनानि कानिचित् ॥ ५४ ॥  
  
प्राणो घ्राणेन्द्रियं तज्जन्यगन्धं संविच्च ताभ्यां विहीनानीत्यादि पूर्ववत् ॥ ५४ ॥  
  
वाक्यसंविद्विहीनत्वान्मूकान्यन्यानि कानिचित् ।  
स्पर्शसंविद्विहीनत्वादश्माङ्गानीव कानिचित् ॥ ५५ ॥  
  
अश्माङ्गानीव त्वगिन्द्रियरहितानि ॥ ५५ ॥  
  
संविन्मात्रमयान्येव दृष्टान्यपि च कानिचित् ।  
व्यवहारीण्यप्यग्राह्याण्येव नित्यं पिशाचवत् ॥ ५६ ॥  
  
संविन्मात्रमयानि । मनोराज्यकल्पानीति यावत् । कानिचित्तु व्यवहारीण्यपि   
पिशाचवदनुद्भूतगुणभूतारब्धत्वदिन्द्रियैरग्राह्याण्येव ।   
साक्षिमात्रवेद्यानीत्यर्थः ॥ ५६ ॥  
  
भूमयान्येकनिष्ठानि निष्पिण्डान्येन कानिचित् ।  
कानिचिद्वारिपूर्णानि वह्निपूर्णानि कानिचित् ॥ ५७ ॥  
  
निष्पिण्डानि घनीभावरहितानि ॥ ५७ ॥  
  
कानिचिद्वातपूर्णानि सर्वाकाराणि कानिचित् ।  
जगन्ति व्योमरूपाणि बत तत्र कचन्ति खे ॥ ५८ ॥  
  
सर्वाकाराणि सर्वकार्यक्षमसर्ववस्तुकानि । प्राकम्यसिद्धिशालिमनः   
कल्पनयेदमुक्तम् । तत्र खे चिदाकाशे । बतेत्याश्चर्ये ॥ ५८ ॥  
  
धरापीठैकपूर्णेषु तिष्ठन्त्यन्येषु देहिनः ।  
भेका इव शिलाकोशे कीटा इव धरोदरे ॥ ५९ ॥  
  
भूमयान्येवेति [अत्र भूमयान्येकेति ५७ तमश्लोकमूलवदपेक्षितम् ।]   
यदुक्तं तत्र भूतजीवनानुपपत्तिशङ्कां दृष्टान्तेन परिहरति - धरेति ॥ ५९ ॥  
  
जलैकपरिपूर्णेषु तिष्ठन्त्युर्वीवनाद्रिषु ।  
भ्रमन्त्यन्येषु भूतानि नित्यमेवोग्रमीनवत् ॥ ६० ॥  
  
एवं वार्यादिपूर्णेष्वपि जीवनोत्पत्तिर्बोध्येत्याह - जलेति । उग्रमीनो ग्राहस्तद्वत् ॥ ६०   
॥  
  
अन्येष्वग्न्येकपूर्णेषु जलादिरहितान्यपि ।  
भूतान्यग्निमयान्येव स्फुरन्त्यलमलातवत् ॥ ६१ ॥  
  
अलातवत् भ्रमदुल्मुकवत् स्फुरन्ति सञ्चलन्ति ॥ ६१ ॥  
  
अन्येष्वनिलपूर्णेषु भूतान्यस्तेतराण्यपि ।  
वातमात्रमयाङ्गानि स्फुरन्त्यर्जुनवातवत् ॥ ६२ ॥  
  
अर्जुनवातो रोगविशेषः । तद्वन्तो हि जना आकाशे भ्रमन्तीति देशविशेषे प्रसिद्धम् ॥ ६२   
॥  
  
अन्येषु व्योममात्रात्मदेहेषु व्योमरूपिणः ।  
प्राणिनः सन्ति सर्गेषु दर्शनव्यवहारिणः ॥ ६३ ॥  
  
पातालपातिषु तथाम्बरमुत्पतत्सु तिष्ठत्सु विभ्रमपदेष्वथ दिङ्मुखेषु ।  
नानाजगत्सु किमिवास्ति मया न दृष्टं यन्नाम चिज्जलधिचञ्चलबुद्बुदेषु ॥ ६४   
॥  
  
तत्र चिदाकाशे अध ऊर्ध्वं परितश्च कल्पिते दिग्विभागे प्लवमानानि सर्वाणि विचित्राणि   
जगन्ति तदन्तर्गतवस्तूनि च मया दृष्टानीत्युपसंहरति - पातालेति ।   
चिज्जलधेश्चञ्चलबुद्बुदप्रायेषु नानाजगत्सु मया यन्न दृष्टं नाम तत्किमिव ।   
न किञ्चिदित्यर्थः । सर्वज्ञसाक्ष्यविषयस्याप्रसिद्धेरिति भावः ॥ ६४ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे   
पाषा० जगज्जालवर्णनं नाम षष्ठितमः सर्गः ॥ ६० ॥  
  
इति श्रीवासिष्ठमहारामायणतात्प्रयप्रकाशे निर्वाणप्रकरणे उत्तरार्धे   
जगज्जालवर्णनं नाम षष्टितमः सर्गः ॥ ६० ॥  
  