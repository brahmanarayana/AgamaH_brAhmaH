+++
title = "०७८"

+++
अष्टसप्ततितमः सर्गः ७८  
  
श्रीवसिष्ठ उवाच ।  
  
वातवर्षहिमोत्पातपातभग्ने धरातले ।  
जडवेगोऽगमद्वृद्धिं कलाविव महीपतिः ॥ १ ॥  
  
नदीप्रमाणैरासारैरभितः पूरयन्नभः ।  
एकार्णवः प्रवृद्धोऽत्र विस्तरेणोपवर्ण्यते ॥   
  
जडवेगो जलवेगः ॥ १ ॥  
  
गङ्गाप्रवाहपतितधारापातविवर्धितः ।  
सरित्सहस्रैः सहसा मेरुमन्दरभासुरैः ॥ २ ॥  
  
व्योमगङ्गाप्रवाहेषु पतिता या मेघधारास्तत्पातेन विवर्धितः । विवर्जितैः इति पाठे   
विवर्जित्तैर्विसर्जितैः सरित्सहस्रैः समुच्छूनः । सहसोत्थितैर्मेरुवन्मन्दरवच्च   
भासुरैस्तरङ्गैः आदित्यपथसम्प्राप्ता प्रवाह्यमाणगिरिकन्दरा यस्य तथाविध   
एकार्णव आसीदिति द्वयोरन्वयः ॥ २ ॥  
  
आदित्यपथसम्प्राप्तकन्द्रो जडमन्थरः ।  
एकार्णवः समुच्छून आसीन्मूर्ख इवेश्वरः ॥ ३ ॥  
  
विपुलावर्तवृत्त्यात्तविवृत्ताद्रिजरत्तृणः ।  
स्फुरत्तुङ्गतरङ्गाग्रनिगीर्णादित्यमण्डलः ॥ ४ ॥  
  
तमेवैकार्णवमासर्गसमाप्तेर्विशिनष्टि - विपुलेत्यादिना । विपुलानामावर्तानां   
वृत्त्या आत्तानि अत एव विवृत्तानि भ्राम्यमाणानि अद्रिजरत्तृणानि यस्मिन् ॥ ४ ॥  
  
मेरुमन्दरकैलासविन्ध्यसह्यजलेचरः ।  
गलितावनिपङ्कान्तर्लीनव्यालमृणालकः ॥ ५ ॥  
  
सह्यान्ताः जलेचरा इव यस्य । तमेवार्णवं पद्माकरत्वेन सम्भावयति -   
गलितेत्यादिना । गलिता या अवनिस्तत्पङ्कान्तर्विलीनाः शेषादिव्यालमृणालका यस्य ॥ ५ ॥  
  
अर्धदग्धद्रुमवनव्यूहशैवलसङ्कटः ।  
त्रैलोक्यभस्मसंसृष्ट आसीत्कर्दमकुत्सितः ॥ ६ ॥  
  
नभःस्तम्भबृहद्धानोत्तालभास्करपुष्करः [स्तम्ब इत्यपि पाठः ।  
] ।  
धाराजालमहाम्भोदविलीननलिनीदलः ॥ ७ ॥  
  
नभोलक्षणेषु स्तम्भेषु नालेषु बृहतीषु कर्णिकासु धानाभिर्बीजभूतैः   
किरणैरुत्ताला भास्करा द्वादशादित्या एव पुष्कराणि पद्मानि यस्मिन् । धाराजाला   
महाम्भोदा एव जलोपरि संलग्नत्वाद्विलीनप्रायाणि नलिनीदलानि यस्मिन् ॥ ७ ॥  
  
डिण्डीरपर्वतप्रान्तनददुन्मत्तवारिदः।  
भ्रमदिन्द्रानिलार्केन्दुपुरपत्तनपूरणैः ॥ ८ ॥  
  
काष्ठवत्प्रोह्यमाणोग्रसुरासुरजनोत्करः ।  
शनैः क्रमोच्छूनतया लिहन्नादित्यमण्डलम् ॥ ९ ॥  
  
तरत्तारतरारावधाराधरसमुद्भवैः ।  
बुद्बुदैः परिसन्दिग्धप्रोह्यमाणमहाचलः ॥ १० ॥  
  
किमेते बुद्बुदा उत महाचला इति परितः सन्दिग्धाः प्रोह्यमाणा महाचला यस्मिन् ॥ १०   
॥  
  
भ्रमद्बुद्बुदविश्रान्तभ्रान्तकल्पान्तवारिदः ।  
उत्तालैस्तैरनाधारैः पश्यन्नपरवारिदम् ॥ ११ ॥  
  
उत्तालैः रलयोरभेदादुद्रतास्ताराः कनीनिका येषां तथाविधैस्तैः   
समेघबुद्बुदैरनाधारैः स्वाधारमुखमात्ररहितैर्नेत्रैः अपरं सन्निहितं   
वारिदं पश्यन्नित्युत्प्रेक्षा ॥ ११ ॥  
  
महाप्रवाहवार्योघघोषघुङ्घुमिताम्बरः ।  
एकप्रवाहमहितसव्योमकुलपर्वतः ॥ १२ ॥  
  
घोषैर्घुङ्घुमितं मुखरीकृतमम्बरं येन । एकस्मिन्प्रवाहे महिता मग्नाः   
सव्योमकुलपर्वता यस्य ॥ १२ ॥   
  
चण्डवातकृतापूर्वजलौघकुलपर्वतैः ।  
महाघुरघुरारावघर्घरोग्रमहारयः ॥ १३ ॥  
  
ब्रह्माण्डखण्डसङ्घट्टपरावृत्तिभिरुद्धतः ।  
कुर्वन्योजनलक्षाणि विततान्युन्नतानि च ॥ १४ ॥  
  
तिर्यग्विततानि ऊर्ध्वमुन्नतानि च योजनलक्षाणि स्वस्मिन् कुर्वन् ॥ १४ ॥  
  
तृणैरिव तरङ्गेषु दोलान्दोलनमद्रिभिः ।  
कुर्वद्भिरुपलाघातभग्नभास्करमण्डलः ॥ १५ ॥  
  
तृणवद्दोलान्दोलनं कुर्वद्भिरद्रिभिरुपलाघातैर्भग्नानि भास्करमण्डलानि येन   
॥ १५ ॥  
  
शून्यब्रह्माण्डविपुलजलघातकुलायके ।  
नीलानचलकाकोलाञ्जह्रन्सलिलजालकैः ॥ १६ ॥  
  
किं च शून्यब्रह्माण्डलक्षणे विपुले जलसङ्घातस्य कुलायके नीडे स्थितान्नीलान्   
अचलाः पर्वतास्तल्लक्षणान् काकोलान्द्रोणकाकान् । बृहन्मद्गूनिति यावत् ।   
सलिललक्षणैर्जालकैरानायैर्जह्रन् बद्ध्वा हरन्निव । हरतेः शतुश्छान्दसो   
लिङ्वद्भावः ॥ १६ ॥  
  
मृतामृतमहद्भूतमज्जनोन्मज्जनाकुलान् ।  
तरङ्गमकरावर्तप्रतिबिम्बान्वितानिव ॥ १७ ॥  
  
अचलकाकोलानेव द्वाभ्यां विशेषणाभ्यां विशिनष्टि - मृतेति । इवेति   
पूर्वश्लोकान्वयि ॥ १७ ॥  
  
मृतशिष्टान्पुरभ्रष्टान्फेनाद्रितटिकोटिषु ।  
दधज्जलबलश्रान्तांस्त्रिदशान्मशकानिव ॥ १८ ॥  
  
फेनलक्षणानामद्रीणां तटिषु [अस्य ह्रस्वान्तत्वं विचारणीयम् ।] कोटिषु   
शिखरेषु च । दधत् वहन् ॥ १८ ॥  
  
विपुलाद्यतनाकाशविपुलानम्बुबुद्बुदान् ।  
सहस्रसङ्ख्यान्कलयंल्लोचनानीव वासवः ॥ १९ ॥  
  
विपुलो योद्यतनः प्रसिद्धः आकाशः   
अधोमुखीकृतरजतकटाहवद्दृश्यमानस्तद्वद्विपुलानिति   
बुद्बुदान्तर्निविष्टप्राणिदृष्ट्योक्तिः । लोचनानीव वासव इति बहिष्टदृष्ट्या उपमा ॥   
१९ ॥  
  
शरद्व्योमसमाभोगैर्वलद्भिर्बुद्बुदेक्षणैः ।  
पश्यन्निव नदीधारान्मेघानाताम्रपूरकान् ॥ २० ॥  
  
नद्य इव धारा येषां तान् ॥ २० ॥  
  
पुष्करावर्तकाभ्राणां बहुभिर्वीचिमण्डलैः ।  
कुर्वन्नालिङ्गनानीव सपक्षाद्रिवदुत्थितैः ॥ २१ ॥  
  
त्रिजगद्ग्राससन्तृप्तः प्रगायन्निव घर्घरैः ।  
स्वैर्नृत्यन्न्निव चोग्राद्रिकटकैर्वीचिदोर्द्रुमैः ॥ २२ ॥  
  
अद्रय एव कटकानि वलया येषाम् । अद्रिकटककटकैरिति वार्थः । श्वमुखः   
खरमुख इतिवद्वृत्तिविषयेऽद्रिपदस्य तत्कटकपरत्वात् ॥ २२ ॥  
  
नदीधाराधरैरूर्ध्वे मध्ये दग्धैर्धराधरैः ।  
अधो धराधरैर्नागैरधरः पङ्कगैर्वृतः ॥ २३ ॥  
  
न विद्यते धरा यस्य ॥ २३ ॥  
  
धारात्रिपथगापूरैर्निपतद्भिर्निरन्तरम् ।  
मग्नोन्मग्नो ह्यमानाद्रिशृङ्गडिण्डीरबुद्बुदः ॥ २४ ॥  
  
उह्यमानदलत्स्वर्गखण्डक्रन्दन्नभश्चरः ।  
वहद्विद्याधरीवृन्दपद्मिनीसुन्दरान्तरः ॥ २५ ॥  
  
दलति विशरणशीले स्वर्गखण्डे क्रन्दन्तो नभश्चरा देवतालक्षणा हंसादयो यस्य   
अत एव पद्मिनीसुन्दरान्तरः ॥ २५ ॥   
  
एकार्णवपयःपूरैर्घर्घरारावरंहसि ।  
त्रैलोक्यखण्डसंहारे प्रोह्यमाणे महाम्भसि ॥ २६ ॥  
  
नासीत्कश्चित्परित्राता हन्ताऽवीचिवशोऽपि च ।  
शक्नोति कः परित्रातुं कालेन कवलीकृतम् ॥ २७ ॥  
  
वीचीनां वशो न भवतीत्यवीचिवशोऽपि कश्चिन्नासीत् । हन्तेति खेदे ॥ २७ ॥  
  
नाकाशमासीन्न दिगन्त आसीदधोऽपि नासीन्न तदूर्ध्वमासीत् ।  
भूतं न आसीन्न च सर्ग आसीदासीत्परं केवलमेव वारि ॥ २८ ॥  
  
स्पष्टम् ॥ २८ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे उ०   
पा० एकार्णववर्णनं नामाष्टसप्ततितमः सर्गः ॥ ७८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
एकार्णववर्णनं नामाष्टसप्ततितमः सर्गः ॥ ७८ ॥  
  