+++
title = "१२९"

+++
एकोनत्रिंशदधिकशततमः सर्गः १२९  
  
श्रीराम उवाच ।  
  
तयोर्द्वयोर्मुनिश्रेष्ठ सम्पन्नं किमतः परम् ।  
पश्चाद्विपश्चितोस्तस्य रुद्धयोर्वै विपश्चितोः ॥ १ ॥  
  
विपश्चितोरुदन्तोऽत्र वर्ण्यते ह्यवशिष्टयोः ।  
तत्रैकस्य मृगत्वेऽन्ते तथा रामसमागमः ॥   
  
एको विपश्चिद्विष्णुप्रसादाज्ज्ञानं प्राप्य मुक्तो द्वितीयस्त्वद्याप्यविद्यायां   
बम्भ्रमीतीति श्रुत्वा अवशिष्टयोर्द्वयोः समाचारं रामः पृच्छति - तयोरिति ।   
चन्द्रलोके शाल्मलिद्वीपराज्ये च   
भोगैर्निरुद्धयोर्विपश्चितोर्भोगासारत्वाभिज्ञयोस्तयोर्द्वयोः   
पूर्वदक्षिणविपश्चितोः पश्चादनन्तरं अतः प्रागुक्तात्परमन्यत्तस्य   
दिगन्तदर्शनवरस्य सम्बन्धि किं चरित्रं सम्पन्नमिति प्रश्नः ॥ १ ॥  
  
श्रीवसिष्ठ उवाच ।  
  
तयोरेकश्चिराभ्यस्तवासनाविवशीकृतः ।  
भ्रमन्द्वीपेषु देहौघैस्तामेव पदवीं गतः ॥ २ ॥  
  
तामुत्तरविपश्चितः पदवीं ब्रह्माण्डावरणलङ्घनेन शबले ब्रह्मणि   
संसारलक्षकोटिषु भ्रमणलक्षणामेव पदवीं दक्षिणो विपश्चिद्गत इत्यर्थः ॥ २ ॥  
  
तथैवावरणांस्त्यक्त्वा परमाकाशकोटरे ।  
पश्यन्संसारलक्षाणि तथैवाद्यापि संस्थितः ॥ ३ ॥  
  
तथैवेत्यादिरुक्तस्यैव प्रपञ्चः ॥ ३ ॥  
  
तयोर्द्वितीयः स्वाभ्यस्तादादावासङ्गतेर्वशात् ।  
त्यक्तवान्प्रभ्रमद्देहैरद्य शैले मृगः स्थितः ॥ ४ ॥  
  
द्वितीयः पूर्वो विपश्चित् स्वेन   
चन्द्रसन्निधावभ्यस्ताच्चन्द्रमृगस्नेहातिशयलक्षणात् आसङ्गतेरासङ्गस्य   
वशात् चन्द्रेण सह प्रतिमासमुद्भूतैः प्रभ्रमद्देहैरुपलक्षितस्तानि त्यक्तवान्सन्   
अद्य शैले मृगो भूत्वा स्थितः ॥ ४ ॥  
  
श्रीराम उवाच ।  
  
एकैव वासना ब्रह्मन्या चतुर्णां सदोदिता ।  
नानातां सा कथं प्राप्ता हीनोत्तमफलप्रदाम् ॥ ५ ॥  
  
एकरूपाया वासनाया अन्तःकरणस्य देहस्य च चतुर्धाभावेऽपि वासनाविभागस्य   
हीनोत्तमफलभेदस्य वाऽसम्भवं रामः शङ्कते - एकैवेति ॥ ५ ॥  
  
श्रीवसिष्ठ उवाच ।  
  
स्वभ्यस्ता वासना जन्तोर्देशकालक्रियावशात् ।  
तनुदार्ढ्यान्यतामेति घनदार्ढ्यैति नान्यताम् ॥ ६ ॥  
  
तत्राद्यप्रश्नस्योत्तरमाह - स्वभ्यस्तेति । तनुदार्ढ्या कोमला । घनदार्ढ्या   
अतिपरिपाकदृढीभूता । अन्यतां विभागम् ॥ ६ ॥  
  
देशकालक्रियाद्येतदेकता वासनैकता ।  
तयोर्यदेव बलवत्तदेव जयति क्षणात् ॥ ७ ॥  
  
वासनानामेकीभावे विभागे वा को हेतुस्तत्राह - देशेति । यदा   
भोग्यफलानुकूलानां देशकालकर्मप्रयत्नसामग्रीणामेकता तदा   
तदनुकूलसमानविषयवासनानामप्येकता सम्पद्यते । यदा तु भेदस्तदा विभागः ।   
यदा तु समानदेशकालक्रियाफला काचिद्वासना तद्भिन्नदेशकालक्रियाफला चापरा   
वासना द्वे उद्भूते तदा तयोर्मध्ये यदेव बलवत्तदेव जयति । बलवत्ता च   
फलानुमेयेति भावः ॥ ७ ॥  
  
एवं विभागेनैतेऽत्र चत्वारः समवस्थिताः ।  
कृष्यन्ते द्वावविद्यार्थमन्यो मुक्तो मृगोऽपरः ॥ ८ ॥  
  
एवमनया रीत्या एते विपश्चितो   
युगपदुद्भूतविरुद्धदेशादिभोग्यवासनाविभागप्रयुक्तेनाश्रयविभागेन   
चत्वारः सन्तः समवस्थिताः । तत्राद्यावविद्यार्थमपरो मृग इति त्रयोऽपि कृष्यन्ते   
वासनाभिः । अन्य एकस्तु मुक्तः ॥ ८ ॥  
  
नाद्यापि तैरविद्याया लब्धोऽन्तो भ्रान्तिबुद्धिभिः ।  
अनन्तेयमविद्येयमज्ञानपरिबृंहिता ॥ ९ ॥  
  
तैस्त्रिभिः । अज्ञानैर्भ्रान्तिसहस्रैः परितो बृंहिता वर्धिता ॥ ९ ॥  
  
क्षिप्रेण शान्ता भवति विज्ञानालोक आगते ।  
अमूलमेव [समूलमेव इति पाठः ।] गलति तिमिरश्रीरिवोदये ॥ १० ॥  
  
अमूलं निःशेषमेव गलति ॥ १० ॥  
  
कालेनान्यजगज्जातं शृणु वृत्तं विपश्चितः ।  
तस्मिन्दूरतरे देशे कस्मिंश्चित्संसृतिभ्रमे ॥ ११ ॥  
  
क्षिप्रेण कालेनेति पूर्वश्लोकान्वयि । इदानीं पश्चिमविपश्चितो येन वृत्तेन मुक्तिर्जाता   
तत्पुनः श्रावयति - अन्येति । अन्यस्मिन्स्ववासनाकल्पिते जगति ब्रह्माण्डे जातम् ।   
तस्मिन् ब्रह्माण्डे । दूरतरे स्वादूदधिपरभागस्थवर्णभूदेशे ॥ ११ ॥  
  
क्वचिद्ब्रह्ममहाव्योम्नि कस्मिंश्चिद्दृश्यमण्डले ।  
तस्य दृश्यात्मना प्राप्ते वस्तुतो ब्रह्मरूपिणि ॥ १२ ॥  
  
ब्रह्ममहाव्योम्नि क्वचिदध्यस्ते कस्मिंश्चिद्दृश्यमण्डले । किं वास्तवेनेत्याह ##-  
  
स एकः शुभसङ्गत्या विदुषां मध्यमागतः ।  
दृश्यं यथावद्विज्ञाय ब्रह्मतामलमागतः ॥ १३ ॥  
  
शुभस्य शान्तिदान्तिभगवद्भक्त्यादिगुणौघस्य सङ्गत्या स पश्चिमो विपश्चिदेको   
विदुषां जीवन्मुक्तानाम् ॥ १३ ॥  
  
तत्रैवाशु परिज्ञानात्साऽविद्या स च देहकः ।  
मृगतृष्णाम्ब्विवाशान्तिमागतौ रागतन्त्रितौ ॥ १४ ॥  
  
तस्य सा जगदाकारा अविद्या स देहश्च मोक्षोत्तरं क्व गतौ तत्राह - तत्रैवेति ।   
आशान्तिं बाधमागतौ यतस्तौ रागः कामस्तत्तन्त्रितौ तदधीनस्थितिकौ । तथा च   
श्रुतिः यदा सर्वे प्रमुच्यन्ते कामा येऽस्य हृदि श्रिताः । अथ मर्त्योऽमृतो भवत्यत्र   
ब्रह्म समश्नुते इति ॥ १४ ॥  
  
इति ते सर्वमाख्यातं विपश्चिच्चेष्टितं स्फुटम् ।  
अनन्तैवमविद्येयं ब्रह्मवत्तन्मयी यतः ॥ १५ ॥  
  
प्रकृतकथामुपसंहरति - इतीति । इयमविद्या कार्याविद्या सर्वदिक्ष्वद्यापि   
तैरन्तादर्शनादनन्ता कारणब्रह्मवत् ॥ १५ ॥  
  
येन यत्रैव वर्षाणां लक्षलक्षाणि गम्यते ।  
तत्र तत्र स्वभावेन चिता किमपि लक्ष्यते ॥ १६ ॥  
  
तत्कल्पकाज्ञातचित आनन्त्यादेव तदानन्त्यमिति ब्रह्मवदिति   
दृष्टान्तोक्तेस्तात्पर्यमित्याह - येनेति ॥ १६ ॥  
  
तदेवाश्वपरिज्ञातं मिथ्या विद्येति कथ्यते ।  
परिज्ञातं तु तच्छान्तं तथा ब्रह्मेति कथ्यते ॥ १७ ॥  
  
तन्मयीत्युक्तेरपि तात्पर्यमाह - तदेवेति । तद्ब्रह्मैव ॥ १७ ॥  
  
भेदो न भेदस्तत्रायं भेदोऽयं यन्मयः किल ।  
तद्ब्रह्मैव चिदाभासं चिद्रूपैव हि भिन्नता ॥ १८ ॥  
  
नन्वविद्येति ब्रह्मेति च भेदे सति कथं तदेव तत्राह - भेद इति । अयं भेदो न   
भेदो यतोऽयन्न् तन्मयः अविद्यामय एव सा च ब्रह्मैवेति । चिद्भास्यत्वादपि भेदो न   
चितोऽन्य इत्याह - तदिति ॥ १८ ॥  
  
ब्रह्माण्डमण्डपस्यास्य भ्रमतेत्यविपश्चिता ।  
लब्धो युगशतैरन्तो नाविद्याया विपश्चिता ॥ १९ ॥  
  
ज्ञानशून्येनोत्तरविपश्चिता तु युगशतेनाप्यविद्याया अन्तो न लब्ध इत्याह -   
ब्रह्माण्डेति । इति उक्तरीत्या भ्रमता अविपश्चिता अविदुषा विपश्चिता तु अविद्याया अन्तो   
युगशतैरपि न लब्धः ॥ १९ ॥  
  
श्रीराम उवाच ।  
  
स ब्रह्माण्डकपाटः किं न सम्प्राप्तो विपश्चिता ।  
त्वयैतत्कथितं ब्रह्मन्न कथं वदतां वर ॥ २० ॥  
  
उत्तरविपश्चितो ब्रह्माण्डकवाटसन्ध्याकाशमार्गेण निर्गमनं कथं   
ब्रह्माण्डभङ्गे अकारणानुक्त्या सन्ध्याकाशस्यैवासम्भावनादित्याशयेन   
रामः शङ्कते - स इति । ब्रह्माण्डकपाट एव किं न सम्प्राप्तः तथा च तं   
भित्त्वा यथा स बहिर्गतः एतत् त्वया कथं न कथितम् ॥ २० ॥  
  
श्रीवसिष्ठ उवाच ।  
  
जातेनैव विरिञ्चेन पुरा ब्रह्माण्डमण्डलम् ।  
द्वाभ्यामधस्तादूर्ध्वात्स्वभुजाभ्यां प्रविदारितम् ॥ २१ ॥  
  
वसिष्ठो ब्रह्माण्डकपाटद्वयविभागे कारणं प्राक् पाषाणाख्याने उक्तमेव   
स्मारयति - जातेनेति ॥ २१ ॥  
  
भागस्तेनोर्ध्वतस्तस्मादतिदूरतरं गतः ।  
अतो [अन्य इति पाठः ।] भागो गतोऽधस्तादतिदूरतरान्तरम् । २२ ॥  
  
अन्यदतिदूरतरं अतिदूरतरान्तरम् । अतिदूरतरमन्तरमवधिं गत इति वा ॥ २२ ॥  
  
ताविवाश्रित्य तिष्ठन्ति जलाद्यावरणास्ततः ।  
त एव च तदाधारा लम्बन्ते संस्थितास्तयोः ॥ २३ ॥  
  
जलाद्यावरणास्तौ भागाविव विभक्तास्तावेवाश्रित्य तिष्ठन्ति । आश्रित्य स्थितिः   
साधारणी विभक्तता तु जलावरणमात्रस्येति प्रागुपपादितमेव ॥ २३ ॥  
  
एतयोर्मध्यमाकाशं विदुरण्डकपाटयोः ।  
अपारावारमानीलमिदमालक्ष्यते तु यत् ॥ २४ ॥  
  
जलाद्यावरणास्तत्र न लगन्ति न सन्ति च ।  
तद्धि निर्मलमाशून्यमालानं कल्पकॢप्तिभिः ॥ २५ ॥  
  
तत्र आकाशे अपारत्वोक्तिरितरभूतापेक्षया वैपुल्यख्यापनाय । अन्यथा   
बाह्याकाशावरणस्य पूर्वावरणदशगुणपरिमाणत्वानुपपत्तेः । तदग्रे   
ब्रह्माकाशवर्णनायोगाच्च । आलानमितरभूतानामाधारः । यावत्प्रलयं   
कल्पकालकल्पनैः ॥ २५ ॥  
  
तेन मार्गेण यातोऽसौ विपश्चिदृक्षचक्रवत् ।  
अविद्यायाः परीक्षार्थमामोक्षमतिदीक्षितः ॥ २६ ॥  
  
अविद्यायाः परित ईक्षार्थमतिशयेन दीक्षितो गृहीतदीक्ष इव ॥ २६ ॥  
  
ब्रह्मैवानन्तरूपेयमविद्या तन्मयी यतः ।  
अतोऽस्ति साऽपरिज्ञाता परिज्ञाता न विद्यते ॥ २७ ॥  
  
तर्हि स दृढतरपुरुषप्रयत्नाविच्छेदादविद्यान्तं कुतो न ददर्शेति   
चेत्तस्यावस्तुतोऽनन्तब्रह्मात्मकत्वादेवेत्याह - ब्रह्मैवेति । तर्हि तत्त्वज्ञैस्तदन्तः   
कथं दृश्यते तत्राह - परिज्ञातेति ॥ २७ ॥  
  
विपश्चित इति प्राप्य दूराद्दूरं परेऽम्बरे ।  
जगद्रूपेष्वविद्याया भ्रमन्त्यन्येषु केषुचित् ॥ २८ ॥  
  
अविद्याया जगल्लक्षणेषु रूपेषु केषुचित् ॥ २८ ॥  
  
कश्चिन्मुक्तो मृगः कश्चित्कौचिदद्यापि तौ क्वचित् ।  
भ्रमतः प्राक्तनानल्पसंस्कारविवशीकृतौ ॥ २९ ॥  
  
श्रीराम उवाच ।  
  
कीदृशेषु क्व दूरेषु ते जगत्सु विपश्चितः ।  
भ्रमन्तीति मुने ब्रूहि मयि चेज्जायते कृपा ॥ ३० ॥  
  
रामप्रश्नाः स्पष्टाः ॥ ३० ॥  
  
कियत्यध्वनि संसारास्ते जाता येषु ते मुने ।  
महदेतदिहाश्चर्यमस्माकं कथितं त्वया ॥ ३१ ॥  
  
श्रीवसिष्ठ उवाच ।  
  
स्थितौ विपश्चितौ राम तावुभौ जगतोर्ययोः ।  
तेऽस्माकं गोचरं याते जगती यत्नतोऽपि नो ॥ ३२ ॥  
  
स्वप्नदृष्टोऽपूर्वो ग्राम इतः कियद्दूरेऽस्तीति प्रश्नवद्रामप्रश्नोऽयं   
योजनसङ्ख्योक्त्या न समाधातुं योग्य इति मत्वा वसिष्ठस्तदपरिज्ञानोक्तिच्छलेन   
स्वाशयं सूचयन्नुत्तरमाह - स्थिताविति । यत्नतः पर्यालोचनेऽप्यस्माकं ते जगती   
गोचरं बुद्धिविषयतां नो याते ॥ ३२ ॥  
  
तृतीयो मृगतां यातो विपश्चिद्यत्र तिष्ठति ।  
स कदाचित्ससंसारो गोचरे नोऽवतिष्ठते ॥ ३३ ॥  
  
स ब्रह्माण्डस्तदन्तर्गतसंसारैः सहितः ससंसारो नो गोचरे   
बुद्धिविषयभावेऽवतिष्ठते ॥ ३३ ॥  
  
श्रीराम उवाच ।  
  
विपश्चिन्मृगतां यातो यस्मिञ्जगति संस्थितः ।  
तज्जगत्क्व महाबुद्धे यथावत्कथयेति मे ॥ ३४ ॥  
  
श्रीवसिष्ठ उवाच ।  
  
दूराद्दूरतरं गत्वा परब्रह्ममहाम्बरे ।  
मृगो विपश्चिज्जगति स यस्मिंस्तज्जगच्छृणु ॥ ३५ ॥  
  
तदिदं विद्धि त्रिजगदिहासौ संस्थितो मृगः ।  
इदं तत्परमाकाशं दूराद्दूरे जगत्स्थितम् ॥ ३६ ॥  
  
पूर्वतनविपश्चिज्जन्मदेशाद्दूराद्दूरे व्यवस्थितम् ॥ ३६ ॥  
  
श्रीराम उवाच ।  
  
विपश्चिदस्मादेवासौ जगतस्तां गतिं गतः ।  
इहैवाद्य मृगो जातः कथमेतत्समञ्जसम् ॥ ३७ ॥  
  
तां दिगन्तदर्शनगतिं गतः सन् इहैव मृगो जात इति कथं समञ्जसम् ।   
परावृत्त्या गमनं विना इह मृगजन्मासम्भवादित्यर्थः ॥ ३७ ॥  
  
श्रीवसिष्ठ उवाच ।  
  
अवयवानवयवी नित्यं वेत्ति यथाखिलान् ।  
तथा सर्वानहं वेद्मि ब्रह्मण्यात्मन्यवस्थितान् ॥ ३८ ॥  
  
दूरं दूरतरं चेत्यादिसर्व परिच्छिन्नात्मदर्शिनामेव भवति ।   
अपरिच्छिन्नात्मदर्शिनां त्ववयविनामवयवा इव सर्वं सन्निहिततरमेवेति   
स्वानुभवेनेयमुक्तिरित्याशयेनोत्तरमाह - अवयवानिति । सर्वान्ब्रह्माण्डानिति   
शेषः ॥ ३८ ॥  
  
अनिष्ठितान्ससंहारान्नानाकारांस्तु तान्बहून् ।  
मिथः प्रोतान्मिथोदृश्यान्स्वरूपानिव पार्थिवान् ॥ ३९ ॥  
  
अन्यदृशा अतीततराणामपि ब्रह्मदृशा साम्प्रतं सन्निहिततरत्वमेवेति कालतोऽपि न   
कस्यचिद्दूरतास्तीत्याशयेन तान्विशिनष्टि - अनिष्ठितानिति ।   
चिरकालोत्तरभावित्वात्साम्प्रतमनिष्ठितान् असञ्जातान् तथा ससंहारान्   
पूर्वकालनिष्पन्नसंहारसहितान् नानाकारान्विचित्रान् मिथः परस्परमदृश्यानपि   
एकत्र चित्यध्यासात्परस्परप्रोतान् पार्थिवान्   
पृथ्वीविकारभूतपटतन्त्वादिस्वरूपानिव स्थितान् ॥ ३९ ॥  
  
तत्र कस्मिंश्चिदन्यस्मिन्मार्गेऽस्मिन्निव तिष्ठति ।  
यद्वृत्तं कथितं राम तदेतद्भवते मया ॥ ४० ॥  
  
तत्र ब्रह्माण्डेषु कस्मिंश्चिदन्यस्मिन्माग्रे अस्मिन्नेतद्ब्रह्माण्डस्थे मार्गे इव   
तिष्ठति सति यद्वृत्तं तन्मया भवत एतद्ब्रह्माण्ड इव कृत्वा अत्रैव   
विपश्चिज्जन्मराज्यादीति कथितं तत्त्वतः प्रकारतश्च भेदाभावादित्यर्थः ॥ ४० ॥  
  
विपश्चितोऽन्यसंसारे देहैर्भ्रान्ता दिगन्तरान् ।  
ताननन्ताम्बरे व्योम्नि तावत्कालमखिन्नधीः ॥ ४१ ॥  
  
तान् पूर्वोक्तान् दिगन्तरान् स्वस्ववासनाकल्पिते अन्यान्यसंसारे तादृशैरेव   
देहैर्वस्तुतो भ्रान्ताः नैकस्मिंस्तत्र पूर्वो विपश्चिदिहैव हरिणो जात   
इत्युत्तरत्रान्वयः ॥ ४१ ॥  
  
इहैव हरिणो जातः कस्मिंश्चिद्गिरिकन्दरे ।  
काकतालीययोगेन भ्रान्त्वा भूरिजगद्भ्रमम् ॥ ४२ ॥  
  
स जगन्ति भ्रमन्दूरे यस्मिन्सर्गे मृगः स्थितः ।  
ससर्गोऽयमिति व्योम्नि काकतालीयवत्स्थितम् ॥ ४३ ॥  
  
व्योम्नि ब्रह्माकाशे ॥ ४३ ॥  
  
श्रीराम उवाच ।  
  
एवं चेत्तद्वद ब्रह्मन्कस्यां ककुभि मण्डले ।  
कस्मिन्कस्मिंश्च शैलेऽसौ वने कस्मिन्मृगः स्थितः ॥ ४४ ॥  
  
ककुभि दिशि ॥ ४४ ॥  
  
किं करोति कथं दूर्वाश्चर्वयत्युर्वरास्पदः ।  
जातिं तां जरठज्ञानी कदोदारां स्मरिष्यति ॥ ४५ ॥  
  
उर्वरा सस्याढ्या भूमिस्तदास्पदः जरठं जरयेव शिथिलं ज्ञानमस्यास्तीति   
जरठज्ञानी स मृगस्तां प्राक्तनीं जातिं विपश्चिज्जन्म कदा संस्मरिष्यति ॥ ४५ ॥  
  
श्रीवसिष्ठ उवाच ।  
  
योऽसौ त्रिगर्तनाथेन दत्तः क्रीडामृगस्तव ।  
स्थितः क्रीडामृगागारे विद्धि तं त्वं विपश्चितम् ॥ ४६ ॥  
  
त्रिगर्ता देशविशेषास्तेषां नाथेन राज्ञा तव उपायनत्वेन यः क्रीडामृगो दत्तः   
स इदानीं क्रीडामृगबन्धनागारे स्थितोऽस्ति तं मृगं त्वं विपश्चितं विद्धि ॥ ४६   
॥  
  
श्रीवाल्मीकिरुवाच ।  
  
श्रुत्वेति राघवस्तस्यां सभायां विस्मयान्वितः ।  
बालकान्मृगमानेतु प्रेषयामास भूरिशः ॥ ४७ ॥  
  
अथानीतो मृगो मुग्धः सभां स्फारां विवेश सः ।  
सर्वैः सभ्यगणैर्दृष्टः पुष्टिमांस्तुष्टिमानपि ॥ ४८ ॥  
  
ताराबिन्दुयुतं देहबिन्दुभिः खं विडम्बयन् ।  
दृष्टिपातोत्पलासारैः सुन्दरीः परितर्जयन् ॥ ४९ ॥  
  
देहगतैर्बिन्दुभिः पृषद्भिस्ताराबिन्दुयुतं खं विडम्बयन्ननुकुर्वन् ॥ ४९ ॥  
  
आदृतानादृतसभैर्नीला मरकतत्विषः ।  
धावंस्तृणेच्छया लोलं मुग्धैश्चकितवीक्षितैः ॥ ५० ॥  
  
आदृता दर्शनादरवत्यपि अनादृता सभा यैस्तथाविधैश्चकितवीक्षणैः   
सभयकटाक्षैर्नीलवर्णाः सभास्तम्भादिखचितमरकतत्विषो   
हरिततृणभ्रान्तिप्रयुक्तया इच्छया आदातुं धावन् ॥ ५० ॥  
  
उत्कर्णोन्नयनोद्ग्रीवं क्षणभङ्गावलस्थितैः ।  
उत्कर्णनयनोद्ग्रीवैः सभ्यानाकुलयञ्जवैः ॥ ५१ ॥  
  
ऊर्ध्वीकृतकर्णनयनग्रीवं यथा स्यात्तथा क्षणभङ्गैरस्थिरैरवलैरनिवार्यैः   
स्थितैरवस्थानैस्तथाविधैर्जवैश्च सभ्यान्सभागतान् जनान् दर्शनोत्कण्ठया   
आस्कन्दनशङ्कया च आकुलयन् ॥ ५१ ॥  
  
मृगमालोक्य तं लोकाः सराजमुनिमन्त्रिणः ।  
अनन्ता बत मायेति चिरमासन्स्मयाकुलाः ॥ ५२ ॥  
  
स्मयो विस्मयस्तदाकुला आसन् ॥ ५२ ॥  
  
आश्चर्यचर्वणसुविस्मितसर्वलोका सर्वावलोकनघनोत्पलवर्षकृष्णम् ।  
रत्नांशुजालकचितं मृगमीक्षमाणा सासीत्सभा कमलिनी लिपिनिर्मितेव ॥ ५३ ॥  
  
सर्वेषां सभासदामवलोकनलक्षणैर्घनैर्निबिडैरुत्पलवर्षैः कृष्णं   
नीलवर्णीकृतमिव स्थितं नानाविधरत्नानामंशुजालैः कान्तिसमूहै रचितं   
परिष्कृतं तं मृगमीक्षमाणा सभा आश्चर्यस्याद्भुतरसस्य यच्चर्वणं   
विगलितवेद्यान्तरतया अन्तरास्वादनं तेन सुविस्मिता विस्मयजडीकृताः सर्वे लोका   
यस्यां तथाविधा सती लिपिनिर्मिता चित्रलिखिता कमलिनी पद्मवनीव आसीत् ॥ ५३ ॥  
  
इत्यार्षे श्रीवा० वा० दे० मो० निर्वा० उ० अवि० विप० विपश्चिन्मृगलाभो   
नामैकोनत्रिंशदधिकशततमः सर्गः ॥ १२९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
विपश्चिन्मृगलाभो नामैकोनत्रिंशदधिकशततमः सर्गः ॥ १२९ ॥  
  