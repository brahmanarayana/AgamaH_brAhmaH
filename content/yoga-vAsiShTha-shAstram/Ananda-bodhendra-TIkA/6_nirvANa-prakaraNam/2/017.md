+++
title = "०१७"

+++
सप्तदशः सर्गः १७   
  
श्रीवसिष्ठ उवाच ।  
  
अनहंवेदनादेवं शुभाशुभफलप्रदा ।  
संसारफलिनी नूनमिच्छान्तरुपशाम्यति ॥ १ ॥  
  
अत्राहम्बिजनिर्दाहादनहम्भाववह्निना ।  
देहादिसंसृतेः सम्यग्बाधेऽलीकत्वमीर्यते ॥   
  
सर्वसंसृतेः काममूलत्वादनहम्भावेन प्रथमं तन्निवृत्तिमाह -   
अनहमिति ॥ १ ॥  
  
अनहंवेदनाभ्यासात्समलोष्टाश्मकाञ्चनः ।  
भूत्वा शान्तभवापीडो न नरः परिताम्यति ॥ २ ॥  
  
कामोपरमे लोभादिदोषक्षयाद्वैराग्यादिसम्पदा सर्वमानसदुःखक्षय इत्याह ##-  
  
अहन्तापुटकोड्डीनपरबोधबलेरितः ।  
अहमित्यर्थपाषाणो न जाने क्वाशु गच्छति ॥ ३ ॥  
  
साधनवतोऽवश्यश्रवणादिना ज्ञानोदये ब्रह्मव्यतिरिक्ताहमर्थस्य   
बाधेनालीकत्वमेव पर्यवस्यतीत्याशयेनाह - अहन्तेति । श्रवणादिना   
ज्ञाननिर्मथनाभ्यासेन अहन्तालक्षणात्प्रमातृयन्त्रपुटकादेव   
वह्निज्वालावदुड्डीन आविर्भूतो यः परब्रह्मसाक्षात्कारलक्षणो बोधस्तद्बलेन   
ईरितः क्षिप्तः । निरस्त इति यावत् । अहमादिदृश्यार्थपाषाणोऽग्नियन्त्रक्षिप्तपाषाण   
इवाशु क्व गच्छति न जाने । तुच्छत्वमेवापद्यत इति भावः ॥ ३ ॥  
  
अहन्तापुटकोड्डीनो ब्रह्मवीरबलेरितः ।  
अहमित्यर्थपाषाणो न जाने क्वाशु गच्छति ॥ ४ ॥  
  
चरमसाक्षात्कारवृत्त्या रूढन्न्   
ब्रह्मैवाज्ञानाहङ्कारादिनिराससमर्थमित्याशयेनाह - अहन्तेति ।   
अज्ञानाहङ्कारयोरिव स्थूलदेहस्यापि व्यष्टिसमष्टिरूपस्य तादृशं ब्रह्मैव   
न्निवर्तकमित्याशयेनाह - अहन्तेति ॥ ४ ॥  
  
अहन्तापुटकोड्डीनो ब्रह्मवीरबलेरितः ।  
शरीरयन्त्रपाषाणो न जाने क्वाशु गच्छति ॥ ५ ॥  
  
ब्रह्मैव वीरो विक्रान्तस्तद्बलेरितः ।   
पूर्वापरप्रथमचरमजघन्यसमानमध्यमध्यमवीराश्च इति   
समानाधिकरणसमासे वीरशब्दपरनिपातश्छान्दसः ॥ ५ ॥  
  
अहमर्थहिमं त्वन्तरनहन्ता चिदर्चिषा ।  
उड्डीयेव विलीनं सन्न जाने क्वाशु गच्छति ॥ ६ ॥  
  
अनहन्ताभावनावृत्तिप्रतिफलितचितैवाहन्तानाश इति पक्षो वाऽस्त्वित्याशयेनाह ##-  
  
अहंरसो विलीनोन्तरनहन्ताचिदर्चिषा ।  
शरीरपर्णादुद्वर्णान्न जाने क्वाशु गच्छति ॥ ७ ॥  
  
उद्वर्णात् ब्रह्मविद्याधिकारिब्राह्मणाद्युत्कृष्टवर्णात्परिपाकपाण्डुराच्च ॥ ७ ॥  
  
शरीरपर्णान्निष्पीतस्त्वहम्भावरसासवः ।  
अनहन्तार्कमार्गेण परतामधिगच्छति ॥ ८ ॥  
  
अथवा न बाधिताहन्तादेः शून्यता किन्तु ब्रह्मतैवेत्याशयेनाह - शरीरेति ।   
अनहन्तालक्षणेनार्करश्मिमार्गेण परतां ब्रह्मतां   
स्वकारणसूक्ष्मजलात्मतां च ॥ ८ ॥  
  
शयने कर्दमे शैले गृहे व्योम्नि स्थले जले ।  
स्थूला सूक्ष्मा निराकारा रूपान्तरगतापि च ॥ ९ ॥  
  
तत्त्वज्ञानं विना तु न क्वाअपि कदापि कस्याञ्चिदवस्थायान्न् देहस्याहङ्कारस्य वा   
आत्यन्तिकोच्छेदस्तयोः परस्परबीजतया परस्परान्तःसत्त्वेन जगद्भावेन   
सर्वत्रोद्भवावर्जनादित्याह - शयने इत्यादिना । शयने शय्यायान्न्   
स्थूलादिद्वादशावस्थाप्राप्ता शयनादिस्थानसप्तके यत्र तत्र स्थितापि शरीरलक्षणा   
वटधाना अन्तःस्थित उद्भूतोऽहन्त्वनवाङ्कुरो यस्यास्तथाविधा सती क्षणादिदं   
संसाराख्यमाशु सर्वदिग्व्यापनशीलं शाखाजालं तनोतीति तृतीयेनान्वयः ॥ ९ ॥  
  
यत्र तत्र स्थिता सुप्ता प्रबुद्धा भस्मतां गता ।  
धृता नीता निमग्ना च दूरस्था निकटा सती ॥ १० ॥  
  
शरीरवटधानान्तःस्थिताहन्त्वनवाङ्कुरा ।  
शाखाजालं तनोत्याशु संसाराख्यमिदं क्षणात् ॥ ११ ॥  
  
अहन्त्ववटधानान्तःस्थितदेहबृहद्द्रुमः ।  
संसारशाखानिवहं यत्र तत्र तनोत्यलम् ॥ १२ ॥  
  
एवमहन्त्वलक्षणवटधानान्तःस्थितो देहमहाद्रुमोऽपि बोध्य इत्याह -   
अहन्त्वेति ॥ १२ ॥  
  
शाखाशतेद्धदलपुष्पफलद्रुमोऽस्ति बीजोदरे ननु दृशा परिदृश्यतेऽसौ ।  
देहोऽस्त्यहन्त्वकणिकान्तरशेषदृश्यसंवित्परीत इति बुद्धिदृशैव   
दृष्टम् ॥ १३ ॥  
  
उक्तमर्थं वटादिबीजदृष्टान्तेनैवानुभावयति - शाखेति । यथा बीजोदरे   
शाखाशते इद्धानि विराजमानानि दलानि पुष्पाणि फलानि च यस्य तथाविधो द्रुमोऽस्ति   
यतोऽसौ सत्त्वादेव बीजपुटं भित्त्वाङ्कुरादिक्रमेण निर्गच्छन्प्रत्यक्षं सर्वजनैः   
परिदृश्यते । नन्विति प्रसिद्धौ । तथा अहन्त्वलक्षणा या कणिका सूक्ष्मबीजं   
तदन्तरशेषदृश्यसंवीतो देहोऽस्तीति सूक्ष्मबुद्धिलक्षणया दृशैव   
विद्वद्भिर्दृष्टमित्यर्थः ॥ १३ ॥  
  
देहादहन्त्वमनवाप्तवतो विचारैश्चिद्व्योममात्रवपुषो वपुषोऽथ वोच्चैः ।  
नाहन्त्वबीजजठरादसतोऽभ्युदेति संसारवृक्ष इह बोधमहाग्निदग्धात् ॥ १४   
॥  
  
एवमविचारफलं सर्वत्रानिर्मोक्षमुक्त्वा विचारफलं मोक्षमाह - देहादिति ।   
विचारैः श्रवणादिभिस्तत्त्वबोधाच्चिद्व्योममात्रं वपुःस्वरूपं यस्य तथाविधस्य   
जीवन्मुक्तस्य विद्यमानादपि देहादहन्त्वं तत्तादात्म्याभिमानमनवाप्तवतः   
अथवा अदेहवतो विदेहमुक्तस्योच्चैर्निरतिशयानन्दे प्रतिष्ठितस्य पुंसो   
बोधमहाग्निदग्धाहन्त्वबीजजठरात् संसारवृक्षो नाभ्युदेति ॥ १४ ॥  
  
इत्यार्षे श्रीवासिष्ठमहारामायणे वाल्मी० दे० मोक्षो० निर्वाणप्रकरणे उ०   
अहन्त्वासत्तायोगोपदेशो नाम सप्तदशः सर्गः ॥ १७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
अहन्त्वासत्तायोगोपदेशो नाम सप्तदशः सर्गः ॥ १७ ॥  
  