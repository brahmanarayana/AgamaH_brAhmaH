+++
title = "१७१"

+++
एकसप्तत्यधिकशततमः सर्गः १७१  
  
श्रीवसिष्ठ उवाच ।  
  
संविदाकाशकचनमिदं भाति जगत्तया ।  
वस्तुतो न जगन्नाभा न शून्यं न च संविदः ॥ १ ॥  
  
जीवन्मुक्तिप्रतिष्ठार्थं सर्वसन्देहशान्तये ।  
भूयस्तत्त्वोपदेशेन क्रियते दृश्यमार्जनम् ॥   
  
वस्तुतस्तु न जगत् नापि जगत आभानमाभा नापि शून्यं नापि वृत्तिसंविदः ॥ १ ॥  
  
यदिदं भाति चिद्व्योम जगदाख्यं न तत्ततः ।  
आकाशादिव शून्यत्वमन्यदन्यदपि स्थितम् ॥ २ ॥  
  
अज्ञदृष्ट्या अन्यत् स्थितमपि ततश्चिद्व्योम्नोऽन्यन्न । यथा   
शून्यत्वमाकाशादन्यन्न तद्वत् ॥ २ ॥  
  
देशाद्देशान्तरप्राप्तौ मध्ये यत्संविदो वपुः ।  
तद्दृश्यमिति भातीदं दृश्यमन्यन्न विद्यते ॥ ३ ॥  
  
तथा च निर्विषयमेव चैतन्यं यदेकविषयादपरविषयप्राप्तावन्तराले प्रसिद्धं   
तदेव दृश्यमिति भातीत्यर्थः ॥ ३ ॥  
  
महाप्रलयसम्पत्तावादिसर्गः पुनः किल ।  
परस्मात्कारणाभावे कुतो दृश्यस्य सम्भवः ॥ ४ ॥  
  
सदेव सोम्येदमग्र आसीत् । यदा तमस्तन्न दिवा न रात्रिर्न सन्न चासन् शिव एव केवलः   
इत्यादिश्रुतिषु सन्मात्रपरिशेषलक्षणमहाप्रलयसम्पत्तौ प्राक्सत्यां तदुत्तरं   
पुनरादिसर्गः किल भवतीति श्रुतम् । तत्र सदेवेत्यवधारणादविकारात्परस्मादन्यस्य   
कारणस्याभावे कुतोऽस्य दृश्यस्य सम्भवः ॥ ४ ॥  
  
तदाणुमात्रमपि हि दृश्यबीजं न विद्यते ।  
किल यस्मादिदं चक्रं पुनर्मूर्तं प्रवर्तते ॥ ५ ॥  
  
तत्र श्रुतिविरोधात्परमाण्वादिकारनान्तरकल्पनाया अनवकाश इत्याह - तदेति ।   
प्रवर्तते प्रवर्तेत ॥ ५ ॥  
  
उत्पन्नमेव नैवातो मूर्तं दृश्यमिदं जगत् ।  
वन्ध्यापुत्र इवात्यन्तमतोऽस्त्येव न दृश्यधीः ॥ ६ ॥  
  
किं ततस्तत्राह - उत्पन्नमेवेति । अनुत्पत्तिप्रतिपादने एव सृष्टिश्रुतीनां   
तात्पर्यमित्यर्थः ॥ ६ ॥  
  
यच्चेदं किञ्चिदाभाति दृश्यमित्यभितः स्थितम् ।  
तच्चिन्मात्रं खमेवाच्छं परमेव पदं विदुः ॥ ७ ॥  
  
प्रत्यक्षं दृश्यभानस्य का गतिस्तत्राह - यच्चेदमिति । विदुः श्रुतितात्पर्यविद   
इत्यर्थः ॥ ७ ॥  
  
यथा सुषुप्तात्स्वप्नत्वं गच्छद्यात्यनवस्थितिम् ।  
चिन्मात्रमजहत्स्वच्छं निजं रूपमनामयम् ॥ ८ ॥  
  
चिन्मात्रस्य दृश्याकारेण भानं सुषुप्तात्स्वप्नगमने प्रसिद्धमित्याह -   
यथेति ॥ ८ ॥  
  
सर्गस्यादौ तथैवेदमात्मैव स्वात्मनात्मनि ।  
व्योमात्मैव चिदाभासं दृश्यमित्यवभासते ॥ ९ ॥  
  
सुषुप्तात्स्वप्नगमनवत्प्रलयात्सर्गगमनमपि तथा बोध्यमित्याह - सर्गस्येति ॥ ९   
॥  
  
यथा पुरतया भाति मनः सङ्कल्पमन्थरम् ।  
तथा दृश्यमिवाभाति सर्गादौ चिन्नभः परम् ॥ १० ॥  
  
यथात्मन्यनिलः स्पन्दश्चक्रावर्तवदीहते ।  
सर्गादौ चिन्नभः स्थित्वा दृश्यमित्येव तिष्ठति ॥ ११ ॥  
  
यथा निलः स्पन्दः सन्नात्मनि स्वस्मिन्नेव चक्रावर्तवद्वात्यावदीहते तथा   
चिन्नभोऽप्यज्ञातमात्मन्येव दृश्यमित्येव तिष्ठति ॥ ११ ॥  
  
अतो ज्ञातमनाभातमेव दृश्यं जगत्त्रयम् ।  
ब्रह्मैवेदं परं भाति स्वात्मनीत्थमवस्थितम् ॥ १२ ॥  
  
अत एव ज्ञातं चेद्दृश्यं जगत्त्रयमनाभातमेव परं ब्रह्मैव भाति ॥ १२ ॥  
  
नास्त्येव मूर्तं पृथ्व्यादि किञ्चनापि कदाचन ।  
अस्तु मूर्तममूर्तं वा ब्रह्मैवेदं विराजते ॥ १३ ॥  
  
अज्ञदृशा ज्ञदृशा वा मूर्तममूर्तं वा अस्तु ब्रह्मैव तथा विराजत इति तु   
निष्कर्ष इत्यर्थः ॥ १३ ॥  
  
प्रबोधकाले स्वप्नाद्रिर्यथा व्योमैव निर्वपुः ।  
तथेदं शान्तचिन्मात्रं खं प्रबोधे जगत्त्रयम् ॥ १४ ॥  
  
प्रबोधो जागरणं तत्काले । प्रबोधे आत्मप्रबोधे ॥ १४ ॥  
  
प्रबुद्धानां परं ब्रह्म निर्विभागमिदं जगत् ।  
धीमन्तोऽपि न तद्विद्मो यदिदं त्वप्रबोधनम् ॥ १५ ॥  
  
धीमन्तश्चिन्तयन्तोपि अप्रबोधनं कीदृशमिति न विद्मः ॥ १५ ॥  
  
देशाद्देशान्तरप्राप्तौ यन्मध्ये संविदो वपुः ।  
स्वस्वभावो हि भूतानां तत्पदं परमात्मकम् ॥ १६ ॥  
  
सर्वभूतानां निर्विषयचिन्मात्रमेव स्वस्वभाव इत्याह - देशादिति ॥ १६ ॥  
  
देशाद्देशान्तरप्राप्तौ यन्मध्ये संविदो वपुः ।  
एतत्तत्परमाकाशमत्र सर्वं प्रतिष्ठितम् ॥ १७ ॥  
  
अत्रेति । सर्वाधिष्ठानमपि निर्विषयचिदेवेत्यर्थः ॥ १७ ॥  
  
यादृगेतत्पदं तादृगिदं सदसदात्मकम् ।  
येनार्थपञ्चकादन्यत्किञ्चनापि न विद्यते ॥ १८ ॥  
  
अधिष्ठानानुरूपोऽयमध्यास इत्याह - यादृगिति । केनांशेन सादृश्यं   
तदाह - येनेति । येन हेतुना अर्थपञ्चकात्पञ्चभूतेभ्योऽन्यत्किञ्चिन्न विद्यते ।   
तथा च स्वातिरिक्तस्वकार्यशून्यत्वमेवास्य ब्रह्मसादृश्यमित्यर्थः ॥ १८ ॥  
  
रूपालोकमनस्कारा एतदेव पदं विदुः ।  
एते ते द्रवतावर्ताः पदस्यास्य महाम्भसः ॥ १९ ॥  
  
बाह्येन्द्रियजन्यविषयाभासा रूपालोका आभ्यन्तरमनोधीनास्तु मनस्कारा एते   
सर्वेप्येतत्पदमेव ॥ १९ ॥  
  
देशाद्देशान्तरप्राप्तौ यन्मध्ये संविदो वपुः ।  
एतस्याव्यतिरेकेण जगत्ता नास्ति काचन ॥ २० ॥  
  
तथा च निर्विषयचिन्मात्रव्यतिरेकेण जगत्ता नास्तीति प्रसिद्धमित्याह - देशादिति ।   
जगत्ता जगद्भावः ॥ २० ॥  
  
रागद्वेषादयो भावा भावाभावदृशस्तथा ।  
एतद्रूपममुञ्चन्त एतस्यावयवाः स्थिताः ॥ २१ ॥  
  
एतद्रूपं सद्रूपं भानरूपं च ॥ २१ ॥  
  
त्यक्त्वा पूर्वापरे कोट्यौ मध्ये यत्संविदो वपुः ।  
स स्वभावः परो ज्ञेयो जगत्पयसि सञ्ज्ञितः ॥ २२ ॥  
  
शाखाचन्द्रदर्शने पूर्वा कोटिः शाखा अपरा कोटिश्चन्द्रस्तौ त्यक्त्वा मध्ये   
यत्संविदो निर्विषयं वपुः प्रसिद्धं स तस्याः स्वभावः स एव   
जगल्लक्षणमरुमरीचिकापयस्यधिष्ठानसञ्ज्ञित इत्यर्थः ॥ २२ ॥  
  
देशाद्देशान्तरप्राप्तौ विद्धि मध्यमसंविदः ।  
जगदित्यपरं नाम स्व्रूपादच्युतात्मनः ॥ २३ ॥  
  
एतदेवाभिप्रेत्य मया पुनःपुनर्निर्विषयविस्तृतापरोक्षचैतन्यस्य   
सकलजनसाधारणप्रसिद्धिप्रद्र्शको देशाद्देशान्तरम् इति श्लोके उद्धुष्यत   
इत्याशयेनाह - देशादिति । कूटस्थत्वादेव स्वरूपादप्रच्युतात्मनः ।   
जाग्रद्देशात्स्वप्नदेशप्राप्तौ मध्ये सुषुप्तिदशायां यत्संविदो वपुः   
पूर्वसर्गदेशात्पुनःसर्गप्राप्तौ मध्ये प्रलये यत्संविदो वपुः   
इहलोकदेशात्परलोकदेशप्राप्तौ मध्ये मूर्च्छावस्थायां यत्संविदो वपुस्तदेव   
तथैव सर्वदा आस्ते तस्यैव जगदित्यपरं नामाज्ञैः कल्पितमित्यर्थः ॥ २३ ॥  
  
आदिसर्गात्प्रभृत्येव दृश्यमुत्पन्नमेव नो ।  
यन्नाम तदिहास्तीति मायाशम्बरडम्बरः ॥ २४ ॥  
  
तथा सति यत्फलितं तदाह - आदिसर्गादिति । जगन्मायालक्षणस्य   
शम्बरस्यैन्द्रजालिकस्याडम्बरमात्रमिति फलितमिति भावः ॥ २४ ॥  
  
कष्टं नास्त्येव यद्दृश्यं तदप्यस्तीति संस्थितम् ।  
यदप्यस्ति परं ब्रह्म कष्टं नास्तीति तत्स्थितम् ॥ २५ ॥  
  
तथा च मूढानामभाग्यवशादेव मणिर्नास्ति काचोऽस्तीति भ्रान्तिवद्वैपरीत्यभ्रमः   
सम्पन्नोऽयमित्याह - कष्टमिति । खेदे कष्टशब्दौ ॥ २५ ॥  
  
अब्रह्मण्यं क्व गच्छामि विपरीतमतो जगत् ।  
असद्दृश्यं सदित्युक्तं ब्रह्मैवं नावगम्यते ॥ २६ ॥  
  
अहं तु अब्रह्मण्यं ब्रह्मभावशून्यमतो विपरीतं जगत् क्व गच्छामि क्व लभेय ।   
मूढैस्तु असद्दृश्यं सदित्युक्तं तैरपि ब्रह्मैवैवं नाम गम्यते न दृश्यम् ।   
असतो गन्तुमशक्यत्वादित्यर्थः ॥ २६ ॥  
  
न चोत्पन्नं न चाभाति दृश्यं किञ्चन कुत्रचित् ।  
यदिदं भाति तद्ब्रह्म व्योमैव कचति स्वयम् ॥ २७ ॥  
  
यथा मणिः प्रकचति स्वभासाऽव्यतिरिक्तया ।  
आत्मनोऽनन्यया [स्वात्मनः इति टीकानुगुणः पाठः ।] सृष्ट्या   
चिद्व्योम कचितं तथा ॥ २८ ॥  
  
अव्यतिरिक्तयेत्यस्य दार्ष्टान्तिके विवरणं स्वात्मनोऽनन्ययेति ॥ २८ ॥  
  
तस्मिन्नेव पदे शान्ते तपत्येष दिवाकरः ।  
तस्यैवावयवश्चैव न नामान्योऽस्ति भास्करः ॥ २९ ॥  
  
कथमिदं प्रत्येयमिति चेद्दिवाकरादिजगतः सद्रूपेणैव   
सत्सामान्यैकदेशप्रायतया अनुभूयमानत्वादित्याह - तस्मिन्नेवेत्यादिना ॥ २९ ॥  
  
स्थितोऽपि तत्र न तपत्यर्को न च निशाकरः ।  
प्रकाशयति देवोऽसावर्कं नार्कस्तमीश्वरम् ॥ ३० ॥  
  
यथा अर्कादयस्तदधीनप्रकाशा न तथा ब्रह्म अर्काद्यधीनप्रकाशमित्याह -   
स्थितोऽपीति । तपति प्रकाशयति । तथा च श्रुतिः न तत्र सूर्यो भाति न चन्द्रतारकं नेमा   
विद्युतो भान्ति कुतोऽयमग्निः । तमेव भान्तमनुभाति सर्वं तस्य भासा सर्वमिदं   
विभाति इति ॥ ३० ॥  
  
तस्य भासा विभातीदं तदहो दृश्यमण्डलम् ।  
सर्वचन्द्रार्कवह्नीनां पदार्थानां स दीपकः ॥ ३१ ॥  
  
स साकारो निराकार इति शब्दार्थकल्पना ।  
खपुष्पवदसद्रूपा न सम्भवति तद्विदाम् ॥ ३२ ॥  
  
विषयासत्त्वादेवासद्रूपा ॥ ३२ ॥  
  
साङ्गभूतो यथैकोऽणुर्भाति जीवार्कतेजसि ।  
न भान्ति भान्ति वा तत्र तथा सूर्यादयोऽणवः ॥ ३३ ॥  
  
जीवभूतस्य जगत्पश्यतोऽस्यार्कस्य तेजसि जालान्तरे यथा एकोऽणुर्भाति तथा   
अपरिच्छिन्नचित्प्रकाशे ब्रह्मणि एते अर्कादयो भान्ति न भान्ति वेत्यनादरोक्तिः ॥ ३३ ॥  
  
चिन्मात्राकाशरत्नस्य सृष्टयोऽर्कादिसंयुताः ।  
या भासस्ताः कथं तस्माद्व्यतिरिक्ताः स्युरुच्यताम् ॥ ३४ ॥  
  
न हि रत्नात्तद्भासोऽतिरिक्ताः ॥ ३४ ॥  
  
चिन्मात्रेणापि रहितं शून्यत्वेनापि वर्जितम् ।  
पदं सर्वात्मरिक्तं तत्सर्वार्थैश्च समन्वितम् ॥ ३५ ॥  
  
अचिदप्रसिद्धौ व्यावर्त्याभावाच्चिन्मात्रेणापि रहितम् ॥ ३५ ॥  
  
पृथ्व्यादीन्यपि सन्त्येव तत्र सन्ति न कानिचित् ।  
जीवन्तोऽपि न विद्यन्ते जीवास्तत्र च केचन ॥ ३६ ॥  
  
अत्यजन्तो द्वयस्थौल्यं तत्रैते परमाणवः ।  
स्वरूपमत्यजद्द्वैतमैक्यं वात्र न किञ्चन ॥ ३७ ॥  
  
अवयवद्वयघटनप्रयुक्तं स्थौल्यमत्यजन्त एव तत्र चित्प्रकाशे एते सूर्यादयः   
परमा निरवयवा अणवः । स्व्रूपं सत्ताम् ॥ ३७ ॥  
  
किञ्चिदत्र न किञ्चिद्वै न किञ्चिच्च न किञ्चन ।  
किञ्चिन्न किञ्चिदित्येषा कलनात्रातिदूरगा ॥ ३८ ॥  
  
किञ्चिदिति । व्यवहारमात्रस्य निरासे विरोधाविरोधयोरपि तत्र निरासादिति भावः ॥ ३८ ॥  
  
एका निरन्तरानन्ता नित्यमत्याततात्मना ।  
चिन्मात्रव्योमसत्तैव जगन्नाम्नात्मनि स्थिता ॥ ३९ ॥  
  
एकं चेत्यं त्यक्तवत्या अप्राप्तायाश्चितोऽपरम् ।  
यद्रूपं जगतो रूपमस्य नानात्मनोऽपि तत् ॥ ४० ॥  
  
देशाद्देशान्तरम् इति श्लोकस्य तात्पर्यं तत्र साधकत्वेन वर्णयति - एकमिति ॥ ४० ॥  
  
नानेवेदमनानैव चिद्व्योमैवेदमाततम् ।  
भूतपञ्चकरूपेण स्वप्ने चितिरिव स्थितम् ॥ ४१ ॥  
  
चितिर्जीवचैतन्यमिव । तथा च बादरायणस्य भगवतः सूत्रम् आत्मनि चैवं   
विचित्राश्च हि इति ॥ ४१ ॥  
  
सुषुप्ताद्विशतः स्वप्नं सुषुप्तस्थैव चिद्यथा ।  
यथा स्थितैव स्वप्नत्वमेत्येवं सर्गतामिमाम् ॥ ४२ ॥  
  
तथा च सुषुप्तात्स्वप्न इव प्रलयात्सर्गात्मना चिदेव भातीत्याह - सुषुप्तादिति ॥ ४२ ॥  
  
यादृक्सुषुप्तं स्वप्नतु तादृगेव तथैव च ।  
जाग्रत्तुर्यं तथैवेदमतो व्योमसमं जगत् ॥ ४३ ॥  
  
तदेव स्पष्टयति - यादृगिति ॥ ४३ ॥  
  
जाग्रत्स्वप्नः सुषुप्तं च तुर्यमेवाखिलं स्थितम् ।  
तत्त्वविद्गोत्रमूढस्तु यद्वै वेत्ति न वेद्मि तत् ॥ ४४ ॥  
  
तत्त्वविदां गोत्रं ब्रह्मविद्यासम्प्रदायस्तद्विषये मूढस्तु पामरो यद्वेत्ति तदहं   
न वेद्मि ॥ ४४ ॥  
  
जडानामजडानां यः सर्वार्थानामनारतम् ।  
दुर्लक्ष्यपरिणामोऽन्तर्मनोबुद्ध्यादिवर्जितः ॥ ४५ ॥  
  
जडानां जगतामजडानां जीवानां चान्तः स्थित्वा योऽन्तर्यामितया दुर्लक्ष्यमेव   
यथा स्यात्तथा जगत्परिणामयतीति दुर्लक्ष्यपरिणाम ईश्वरः स एव शोधिताया   
जीवचितेः पारमार्थिकं रूपम् । जगत्पदार्थाश्च तन्मया एवेति तदेव जगदाकारेण   
स्थितमिति निष्कर्ष इति द्वयोरर्थः ॥ ४५ ॥  
  
सुशुद्धायाश्चितो रूपं पदार्थास्तन्मयाश्च ते ।  
ते वसन्ति न सद्रूपास्तदेव हि तथा स्थितम् ॥ ४६ ॥  
  
परिणामादिशब्दार्थदृशामत इहानघ ।  
उपदेशार्थमुक्तीनां गन्धोऽप्येवं न विद्यते ॥ ४७ ॥  
  
ननु यदि पृथिव्यादिपदार्थाश्चिद्रूपा एव न चिद्रूपात्पृथक् सन्ति   
तर्ह्यन्तर्यामितया तत्परिणामयितृत्वं कथं तत्राह - परिणामादीति ।   
उपदेशार्थं परिणामं लौकिकमङ्गीकृत्य प्रवृत्तानामुक्तीनां न   
परमार्थतः परिणामपरतेत्यर्थः ॥ ४७ ॥  
  
आदिसर्गात्प्रभृत्येव महासत्तात्मनात्मनि ।  
चिन्मात्रपरमाकाशं स्थितमेकं महात्मनः ॥ ४८ ॥  
  
कुत्र तर्हि तात्पर्यं तदाह - आदिसर्गादिति । महात्मनस्तत्त्वविदः प्रपूर्णैकात्मनि   
प्रख्या अनुभूतिरत्र प्रमाणमित्युत्तरान्वयि ॥ ४८ ॥  
  
प्रपूर्णैकात्मनि प्रख्या सा सर्वव्यापिनी चितिः ।  
स्थिता तयात्मन्येवान्तर्जगदित्यभिधाः कृताः ॥ ४९ ॥  
  
अभिधाः अज्ञान्प्रति कृताः ॥ ४९ ॥  
  
परिज्ञाते यथा स्वप्ने स्वाङ्गीकारात्सुखं सुखम् ।  
अनङ्गीकारतो दुःखं सदुःखं भवति क्षणात् ॥ ५० ॥  
  
तथा च प्रबोधे यादृश आत्मा परिशिष्यते   
तदङ्गीकाराद्यद्यज्जगत्कौतुकमनुभूतं तत्सर्वं सुखं सुखमेव भव्ति ।   
अप्रबोधे तदनङ्गीकारे तु सदुःखं यद्यदनुभूयते जन्ममरणजरामयादि   
तत्सर्वं दुःखमेव भवति स्वप्नप्रबोधाप्रबोधवदित्याह - परिज्ञाते इति ॥ ५० ॥  
  
गच्छतस्तिष्ठतश्चैव जाग्रतः स्वपतस्तथा ।  
नित्यमेकं समाधानं स्थितं शान्तस्य तद्विदः ॥ ५१ ॥  
  
अत एव तद्विदो दुःखविक्षेपाभावान्नित्यं समाधानसुखमेवेत्याह - गच्छत   
इति ॥ ५१ ॥  
  
भेदेऽप्यभेदनिष्ठस्य दुःखेऽपि हि सुखस्थितेः ।  
सतोऽप्येवासतो ज्ञस्य किमन्यदवशिष्यते ॥ ५२ ॥  
  
बहिःसंसारे सतोऽप्यन्तर्मुक्तत्वात्तत्रासत एव । अन्यत्किं साध्यं परिहरणीयं वा   
अवशिष्यते ॥ ५२ ॥  
  
न सन्त्यजति नादत्ते किञ्चिद्व्यवहरन्नपि ।  
हृदयेन बहिःकार्येऽकार्य एवावतिष्ठते ॥ ५३ ॥  
  
बहिःकार्ये व्यवहरन्नपि हृदयेन किञ्चिन्न सन्त्यजति नादत्ते च किन्त्वकार्ये   
ब्रह्मण्येवावतिष्ठते ॥ ५३ ॥  
  
यथा हिमस्य शीतत्वं वह्नेरौष्ण्यं तथेदृशः ।  
स्वभावोऽस्य भवेन्नित्यं न त्वाहार्यो गुणोऽस्य सः ॥ ५४ ॥  
  
एवंस्थितिश्चास्य स्वभाव एव न तु यत्नेन आहार्यः सम्पाद्यो गुणः ॥ ५४ ॥  
  
यस्य त्वेष स्वभावः स्यान्न नाम न स तत्त्ववित् ।  
एतदेवाज्ञताचिह्नं यदिच्छा प्रकृतेतरा ॥ ५५ ॥  
  
प्रकृतेतरा आत्मातिरिक्तविषयिणी ॥ ५५ ॥  
  
आश्वस्तान्तःकरणः क्षीणविकल्पः स्वरूपसारमयः ।  
परमशमामृततृप्तस्तिष्ठति विद्वान्निरावरणः ॥ ५६ ॥  
  
यो निरावणो विद्वान् स आश्वस्तान्तःकरणः सदा समाहितचित्तः   
प्रक्षीणशत्रुमित्रादिविकल्पः स्वात्मसुखसारप्रचुरः परमेण शमामृतेन सदैव   
तृप्तस्तिष्ठति ॥ ५६ ॥  
  
इत्यार्षे श्रीवासिष्ठमहारामायणे वा० दे० मो० निर्वा० उ०   
द्वैतैक्यनिरामययोगोपदेशो नामैकसप्तत्यधिकशततमः सर्गः ॥ १७१ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
द्वैतैक्यनिरामययोगोपदेशो नामैकसप्तत्यधिकशततमः सर्गः ॥ १७१ ॥  
  
  