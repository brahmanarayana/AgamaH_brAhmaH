+++
title = "०११"

+++
एकादशः सर्गः ११  
  
भुशुण्ड उवाच ।  
  
शस्त्राणि दयिताङ्गानि लग्नान्यङ्गे निरम्बरे ।  
यो बुद्ध्यमानः सुसमः स परस्मिन्पदे स्थितः ॥ १ ॥  
  
इहेन्द्रियजयात्पूर्णे निर्विकारमनःस्थितिः ।  
देहादिदृश्या दृष्टिश्च दृढीकार्येति वर्ण्यते ॥   
  
निरम्बरे वस्त्राद्यनावृते अङ्गे स्वदेहे लग्नानि शस्त्राणि दयितायास्तरुण्याः   
स्तनाद्यङ्गानि च बुद्ध्यमानः साक्षादनुभवन्नपि   
कामदुःखभयादिविकारानुदयाद्यः सुसमः स्यात् स परस्मिन्पदे स्थितः ।   
तादृशस्थितिसिद्धिपर्यन्तमिन्द्रियजयात्मनिष्ठे दृढीकार्ये इत्यर्थः ॥ १ ॥  
  
तावत्पुरुषयत्नेन धैर्येणाभ्यासमाहरेत् ।  
यावत्सुषुप्ततोदेति पदार्थोदयनं प्रति ॥ २ ॥  
  
अमुमेवार्थं स्पष्टमाह - तावदिति । शस्त्रकान्तादिबाह्यपदार्थेभ्यो   
विकारोदयनं मिथ्यात्वबुद्ध्या प्रतिक्षिप्य स्वात्मसुखमात्रविश्रान्तिलक्षणा   
सुषुप्तता यावदुदेति तावत् ॥ २ ॥  
  
यथा भूतार्थतत्त्वज्ञमाधयोऽग्रगता अपि ।  
न मनागपि लिम्पन्ति पयांसीव सरोरुहम् ॥ ३ ॥  
  
तत्त्वज्ञानप्रतिष्ठाया आध्यसंस्पर्श एव लक्षणमित्याह - यथेति । न हि   
शुक्तिबाधे तद्रजतलाभापहारयोराधिर्दृश्यत इति भावः ॥ ३ ॥  
  
शस्त्राङ्गनानभांस्यङ्गलग्नान्यलमसंविदम् ।  
अलग्नानीव शान्तात्मा यः पश्यति स पश्यति ॥ ४ ॥  
  
नभोग्रहणं दृष्टान्तार्थम् । स पश्यति स साक्षात्कारज्ञानवानिति लक्षणेन   
बोध्यमित्यर्थः ॥ ४ ॥  
  
विषं यथा स्वान्तरेव दुर्घुणीभवति स्वयम् ।  
न च दुर्घुणता नाम विषादन्यास्ति काचन ॥ ५ ॥  
  
न भ्रान्तिकल्पितेन जीवभावेनास्य वास्तवनिर्विकारस्वभावोऽपगत इति तद्बाधमात्रेण   
तल्लाभो युक्त एवेत्येतदुपपादनाय दृष्टान्तमाह - न चेति । यथा विषं   
विषस्वभावादप्रच्युतमेव घुणकीटादिविकारं गतमिति घुणता विषादन्या न तथा   
आत्मा ब्रह्मापि स्वतत्त्वपरिज्ञानमात्रैकबाध्यां जीवतां   
जीवाकारविवर्तमधितिष्ठतीति जीवता नान्येति योज्यम् ॥ ५ ॥  
  
स्वरूपमजहत्त्वेवं जीवतामधितिष्ठति ।  
तथात्मा तत्परिज्ञानमात्रैकप्रविलापिनीम् ॥ ६ ॥  
  
जीवो भवति दुर्घूणोऽमृत्यात्मैव [दीर्घत्वमार्षम् ।] यथा तथा ।  
अत्यजन्ती निजं रूपं चिज्जडं रूपमृच्छति ॥ ७ ॥  
  
अमरणस्वभावमेव जडं विषं स्वस्वभावमत्यजदेव यथा   
मरणस्वभावकीटजीवो भवति तथा ब्रह्मचिदपि मरणस्वभावं जडं   
रूपमृच्छतीति वैपरीत्यांशेऽपि दृष्टान्त इत्यर्थः ॥ ७ ॥  
  
ब्रह्मण्यनन्योऽप्यन्याभो दुर्घुणः क्वचिदुत्थितः ।  
तत्स्थः स एवास इवाप्यतत्स्थ इव सर्गकः ॥ ८ ॥  
  
जीवः वज्जगदपि घुणवदेवोत्थितमित्याह - ब्रह्मणीति ॥ ८ ॥  
  
विषं विषत्वमजहद्यथा स्वान्तः कृमिः क्रमात् ।  
न जायते न म्रियते म्रियतेऽपि च जायते ॥ ९ ॥  
  
कृमौ विषस्वभावदृष्ट्या यथा जन्ममरणे न स्तो देहिस्वभावदृष्ट्या तु   
स्तस्तथा जीवेऽपि ब्रह्मस्वभावदृष्ट्या न स्तो जीवस्वभावदृष्ट्या तु स्त इत्याह -   
विषमिति द्वाभ्याम् ॥ ९ ॥  
  
स्वेनैव संविदर्थेन पदार्थामग्नरूपिणा ।  
तीर्यते गोष्पदमिव न तु दैवाद्भवार्णवः ॥ १० ॥  
  
देहेन्द्रियविषयपदार्थेष्वहम्ममतासक्त्या अमग्नरूपिणा अतिरोहितस्वरूपेण   
श्रवणादिप्रयत्ननिष्पादितस्वसाक्षात्कार्संवित्प्रयोजनभूतेन स्वेनैव तीर्यते न तु   
दैवं मां तारयिष्यतीति प्रयत्नोपेक्षयेत्यर्थः ॥ १० ॥  
  
सर्वभावान्तरावस्था सर्वभावातिशायिनी ।  
अन्तःशीतलता यस्मिंस्तस्मिन्किमिव हेलनम् ॥ ११ ॥  
  
सर्वदृश्यभावबाधपरिशिष्टे एकात्मस्वभावे परमदरिद्रे न   
विश्रान्तिसम्भावनेति प्रसक्तामवहेलनां वारयति - सर्वेति । सर्वेषां   
प्रियतमभावानामान्तरी सारसुखरूपा अवस्था सर्वतापनिवृत्त्या अन्तःशीतललता   
यस्मिन् पूर्णात्मस्वभावे ॥ ११ ॥  
  
जगत्पदार्थसत्तान्तः सामान्येनाशु भाविते ।  
मनोहङ्कारबुद्ध्यादि कः कलङ्कोऽमलात्मनि ॥ १२ ॥  
  
जीवस्य मनोहङ्कारादिकलङ्कानिवृत्तावुपायमाह - जगदिति । सामान्येन   
सन्मात्रब्रह्मरूपेण ॥ १२ ॥  
  
यथा घटपटाद्यर्थान्पश्यस्येवं शरीरकम् ।  
तथाहन्त्वमनोबुद्धिवेदनाद्यपि पश्य हे ॥ १३ ॥  
  
यथा घटपटाद्यर्थांस्तटस्थतया पश्यसि तथा प्रथमं तटस्थतया शरीरं   
पश्य नाहन्त्वाद्यभिमानेनेत्यर्थः ॥ १३ ॥  
  
जगत्पदार्थसार्थौघमनोबुद्ध्यादि संस्थितम् ।  
ज्ञ एवासंविदंस्तिष्ठ परिनिष्ठितनिष्ठया ॥ १४ ॥  
  
तदनन्तरं ज्ञः सर्वसाक्षिरूप एव बहिर्जगत्पदार्थसार्थौघमन्तर्मनोबुद्ध्यादि   
च असंविदन् ज्ञप्तिमात्ररूपः परिनिष्ठितनिष्ठया स्वाभाविकस्थित्या तिष्ठ ॥ १४ ॥  
  
न केनचित्कस्यचिदेव कश्चिद्दोषो न चैवेह गुणः कदाचित् ।  
सुखेन दुःखेन भवाभवेन न चास्ति भोक्ता न च कर्तृता च ॥ १५ ॥  
  
तस्यां स्थितौ सर्वगुणदोषादिविक्षेपहेतूपरमसिद्धिरित्याह - न केनचिदिति ।   
तस्यां स्थितौ भवाभवेन सम्पदा विपदा तत्प्रयुक्तसुखेन दुःखेन च   
केनचिद्धेतुना कस्यचित्कदाचिदपि दोषो गुणश्च नास्ति । यतः कर्तृता नास्त्यतो भोक्ता   
च नास्ति । यत्र त्वस्य सर्वमात्मैवाभूत्तत्केन कं पश्येत् इत्यादिश्रुतेरित्यर्थः ॥ १५ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे उत्तरार्धे   
विद्याधरो० यथाभूतार्थवेदनं नामैकादशः सर्गः ॥ ११ ॥  
  
इति श्रीवासिष्ठमहारामायणे तात्पर्यप्रकाशे निर्वाणप्रकरणे उत्तरार्धे   
यथाभूतार्थवेदनं नामैकादशः सर्गः ॥ ११ ॥  
  