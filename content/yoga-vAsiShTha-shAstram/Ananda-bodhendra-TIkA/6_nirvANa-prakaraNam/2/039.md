+++
title = "०३९"

+++
एकोनचत्वारिंशः सर्गः ३९  
  
श्रीवसिष्ठ उवाच ।  
  
सञ्जाताकृत्रिमक्षीणसंसृतिप्रत्ययः पुमान् ।  
असङ्कल्पो न सङ्कल्पं वेत्ति तेनासदेव सः ॥ १ ॥  
  
प्रबुद्धात्मनि विश्रान्तो यद्रूपः परिशिष्यते ।  
जगच्च तस्य यद्रूपं तत्सम्यगिह वर्ण्यते ॥   
  
विदुषः शास्त्रानुसारनियमे तन्नियामकसङ्कल्पस्यामि प्रसक्तिमाशङ्क्याह -   
सञ्जातेति । सञ्जातो यथाभूतार्थगोचरत्वादकृत्रिमः क्षीणा   
संसृतिर्यस्मात्तथाविधः प्रत्ययः साक्षात्कारो यस्य तथाविधः पुमान्   
शास्त्रीयव्यवहारनियमेऽप्यसङ्कल्प एवावतिष्ठते । यतोऽयं   
तत्तद्व्यवहाराभासहेतुसङ्कल्पाभासं स्वात्मैवेति पश्यन् सङ्कल्पं न वेत्ति । न च   
वेदनमन्तरेण कस्य चित्सत्ता प्रसिद्धेति स सङ्कल्पाभासोऽसदलीकमेवेत्यर्थः ॥ १ ॥  
  
श्वासान्म्लानिरिवादर्शे कुतोऽप्यहमिति स्थिता ।  
विदि साऽकारणन्न् दृष्टा नश्यन्त्याशु न लभ्यते ॥ २ ॥  
  
न सङ्कल्पं वेत्ति इत्युक्तेर्विवरणाय सर्वसङ्कल्पबीजस्याहन्ताध्यासस्य बाधादपि   
तस्य न सङ्कल्पप्रसक्तिरित्याशयेनाह - श्वासादिति ।   
प्राग्बोधात्कुतोऽप्यनिर्वचनीयान्निमित्तान्निःश्वासोत्था आदर्शे म्लानिरिव अहमित्यहन्ता   
स्थिता । सा तत्त्वविदि अकारणमाशु नश्यन्ती दृष्टा यत्नेनान्विष्टापि न लभ्यते ॥ २ ॥  
  
यस्य क्षीणावरणता शान्तसर्वेहतोदिता ।  
परमामृतपूर्णात्मा सत्तयैव स राजते ॥ ३ ॥  
  
कामनया हि सङ्कल्पप्रसक्तिः सा च पूर्णकामस्य नास्तीत्याशयेनाह - यस्येति ।   
सत्तया निरतिशयानन्दस्वरूपसत्तयैव ॥ ३ ॥  
  
सर्वसन्देहदुर्ध्वान्तमिहिकामातरिश्वना ।  
भाति भास्वद्धिया देशस्तेन पूर्णेन्दुनेव खम् ॥ ४ ॥  
  
एकलाभादेव सर्वलाभाल्लब्धव्यविषय इव एकविज्ञानेनैव   
सर्वविज्ञानाज्ज्ञातव्यविषयेऽपि भ्रमसंशयाद्यभावात्तदर्थमपि तस्य न   
सङ्कल्पप्रसक्तिरित्याशयेनाह - सर्वेति । भास्वती निरावरणात्मकप्रकाशा   
धीर्यस्य तेन । अत एव सर्वेषां देहलक्षणानां दुर्ध्वान्तनिमित्तमिहिकानां   
मातरिश्वना । तद्देशस्थसर्वजनभ्रमसंशयनिराससमर्थस्य   
तत्प्रसक्त्यभावादिति भावः ॥ ४ ॥  
  
विसंसृतिर्विसन्देहो लब्धज्योतिर्निरावृतिः ।  
शरदाकाशविशदो ज्ञेयो विज्ञायते बुधः ॥ ५ ॥  
  
यतो बुधस्तत्त्ववित् शिवमद्वैतं चतुर्थन्न् मन्यन्ते स आत्मा स विज्ञेयः   
इत्यादिश्रुतिषु ज्ञेय आत्मैवेति विज्ञायत इत्यर्थः ॥ ५ ॥  
  
निःसङ्कल्पो निराधारः शान्तः स्पर्शात्पवित्रताम् ।  
अन्तःशीतल आधत्ते ब्रह्मलोकादिवानिलः ॥ ६ ॥  
  
स्पर्शात् प्रणतिशुश्रूषादिना सङ्गमात् । जनानां पवित्रतां निष्पापताम् ।   
ब्रह्मलोकादागतः अनिल इव ॥ ६ ॥  
  
असद्रूपोपलम्भानामियन्न् वस्तुस्वभावता ।  
यत्स्वर्गवेदनन्न् स्वप्नबन्ध्यापुत्रोपलम्भवत् ॥ ७ ॥  
  
न सङ्कल्पं वेत्ति इत्येतद्विशदीकृत्य तेनासदेव स इति तच्छेषं   
विशदीकर्तुमसद्रूपोपलम्भस्य स्वरूपं प्रपञ्चयति - असद्रूपेति चतुर्भिः ॥ ७ ॥  
  
अविद्यमानमेवेदं जगद्यदनुभूयते ।  
असद्रूपोपलम्भस्य सैषा वस्तुस्वभावता ॥ ८ ॥  
  
असत्येष्वेव संसारेष्वास्तामर्थः कुतो भवेत् ।  
सर्गापवर्गयोः शब्दावेव वन्ध्यासुतोपमौ ॥ ९ ॥  
  
स्वप्नबन्ध्यापुत्रोपलम्भवदित्युक्तदृष्टान्तसाम्यं दर्शयति - असत्येष्विति ।   
कुतो भवेत् किं सत्यादुतासत्यात् । न तावत्सत्यात् । तस्य कूटस्थत्वात् । न द्वितीयः ।   
असत्यादसत्यस्योत्पत्तेरप्यसत्त्वापत्तेः । एवं क्व आस्तां   
सत्यस्यासङ्गाद्वयत्वादसत्यस्याधारत्वायोगादिति भावः । अतः असत्येष्वेव   
संसारेषु सर्गस्य बन्धस्य तदपवर्गस्य च शब्दावेव यत्र बन्ध्यासुतोपमौ तत्र   
दूरे तदर्थसिद्धिरित्यर्थः ॥ ९ ॥  
  
जगद्ब्रह्मतया सत्यमनिर्मितमभावितम् ।  
अनिष्ठितं चान्यथा तु नाहं नावगतं च तत् ॥ १० ॥  
  
यदा तु जगत्सत्यमिति पक्षस्तदापि स ब्रह्माभेदेनैव निर्वाह्य   
इत्युत्पत्तिस्थितितन्निरूपकादिविभागो निरालम्बन एवेत्याह - जगदिति । अभावितं   
भावनया अविषयीकृतम् । आधारविशेषे अनिष्ठितं च । अन्यथा   
ब्रह्मतानभ्युपगमे तु ॥ १० ॥  
  
आत्मस्वभावविश्रान्तेरियं वस्तुस्वभावता ।  
यदहन्तादिसर्गादिदुःखाद्यनुपलम्भता ॥ ११ ॥  
  
असद्रूपोपलम्भस्वभावमुपवर्ण्य   
सद्रूपोपलम्भस्वरूपविश्रान्तेर्वस्तुस्वभावन्न् प्रपञ्चयति - आत्मेत्यादिना ।   
अनुपलम्भता । निर्विषयचिन्मात्रतेति यावत् ॥ ११ ॥  
  
क्षणाद्योजनलक्षान्तं प्राप्ते देशान्तरे चितः ।  
चेतनेऽयस्य तद्रूपं मार्गमध्ये निरञ्जनम् ॥ १२ ॥  
  
चितो निर्विषयताया अप्रसिद्धिमाशङ्कमानं प्रति देशाद्देशान्तरप्राप्तौ इति श्लोके   
दर्शितां तत्प्रसिद्धिं स्मारयति - क्षणादिति । शाखादिदेशाच्चन्द्रादिदेशान्तरे   
योजनलक्षान्तं चक्षुर्द्वारा प्राप्ते चेतने चाक्षुषवृत्त्यवच्छिन्नचैतन्ये   
मार्गमध्ये अयते व्याप्नोतीत्ययस्य चैतन्यस्य यदचेत्यं खकोशाभासचिन्मयं   
रूपं सर्वस्य जन्तुजातस्य प्रसिद्धं तत्स्वभावं विदुरिति व्यवहितेन सम्बन्धः ॥ १२   
॥  
  
अस्पन्दवातसदृशं खकोशाभासचिन्मयम् ।  
अचेत्यं शान्तमुदितं लताविकसनोपमम् ॥ १३ ॥  
  
सर्वस्य जन्तुजातस्य तत्स्वभावं विदुर्बुधाः ।  
सर्गोपलम्भो गलति तत्रस्थस्य विवेकिनः ॥ १४ ॥  
  
सुषुप्ते स्वप्नधीर्नास्ति स्वप्ने नास्ति सुषुप्तधीः ।  
सर्गनिर्वाणयोर्भ्रान्ती सुषुप्तस्वप्नयोरिव ॥ १५ ॥  
  
सुषुप्तिस्वप्नयोः परस्परविषयशून्यतेव वा तुरीये निर्विषयता चितः   
सम्भावनीयेत्याह - सुषुप्ते इति ॥ १५ ॥  
  
भ्रान्तिवस्तुस्वभावोऽसौ न स्वप्नो न सुषुप्तता ।  
न सर्गो न च निर्वाणं सत्यं शान्तमशेषतः ॥ १६ ॥  
  
स्वप्नसुषुप्त्यादिविभागोऽपि भ्रान्तौ वस्तुस्वभावभूतः परमार्थो नास्तीत्याह -   
भ्रान्तीति ॥ १६ ॥  
  
भ्रान्तिस्त्वसन्मात्रमयी प्रेक्षिता चेन्न लभ्यते ।  
शुक्तिरूप्यमिवासत्यं किल सम्प्राप्यते कथम् ॥ १७ ॥  
  
कुतो नास्ति तत्राह - भ्रान्तिरिति ॥ १७ ॥  
  
यन्न लब्धं च तन्नास्ति तेन भ्रान्तेरसम्भवः ।  
स्वभावादुपलम्भोन्यो नास्ति कस्य न कस्यचित् ॥ १८ ॥  
  
भ्रान्तिविषयोऽर्थो भ्रान्त्या न लब्धोऽप्युपलम्भान्तरेण लभ्यतां तत्राह -   
स्वभावादिति । भ्रान्तेरन्य उपलम्भः प्रमात्मको वाच्यः स च   
कस्यचिद्भ्रान्तिगोचरार्थस्य साक्षिस्वब्भावादन्यो नास्तीत्यर्थः ॥ १८ ॥  
  
स्वभाव एव सर्वस्मै स्वदत्ते किल सर्वदा ।  
अनानैव हि नानेव किं वादैः संविभाव्यताम् ॥ १९ ॥  
  
एवं च सम्यग्विभावने साक्षिस्वभाव एक एव स्वात्मनि त्रिपुटीकल्पनया प्रथते   
नान्यदस्मादणुमात्रमपीत्याह - स्वभाव इति । स्वदते परमप्रेमास्पदतया   
प्रथते ॥ १९ ॥  
  
अस्वभावे महद्दुःखं स्वभावे केवलं शमः ।  
इति बुद्ध्या विचार्यान्तर्यदिष्टं तद्विधीयताम् ॥ २० ॥  
  
तस्य स्वभावातिरिक्तकल्पनमेव संसारदुःखमकल्पितस्वरूपावस्थितिरेव   
कैवल्यसुखमित्याह - अस्वभावे इति । विधीयतां उपादीयताम् ॥ २० ॥  
  
सूक्ष्मे बीजेऽस्त्यगः स्थूलो दृष्टमित्युपपद्यते ।  
शिवे मूर्ते जगन्मूर्तमस्तीत्युत्तमसङ्कथा ॥ २१ ॥  
  
तदुपादाने क उपाय इति चेत्तदध्यस्तस्य विश्वस्य   
तन्मात्रतादर्शनमेवेत्याशयेनोत्पत्तिप्राक्कालादारभ्य तदपृथक्सत्तां दर्शयति   
- सूक्ष्मे इति । अगो वृक्षः । उत्तमानां तत्त्वविदां वेदानां च सङ्कथा   
सदुक्तिरित्यर्थः ॥ २१ ॥  
  
रूपालोकमनस्कारबुद्ध्यहन्तादयः परे ।  
स्वरूपभूताः सलिले द्रवत्वमिव खात्मकाः ॥ २२ ॥  
  
एवं प्रत्यगात्मन्याध्यात्मिकभावनामप्यपृथक्सत्तैव स्वधर्मताप्रतीतेः   
सर्वानुभवसिद्धेत्याह - रूपेति ॥ २२ ॥  
  
मूर्तो यथा स्वसदृशैः करोत्यवयवैः क्रियाः ।  
आत्मभूतैस्तथा भूतैश्चिदाकाशमकर्तृ सत् ॥ २३ ॥  
  
एवं तत्पदार्थव्यवहारः सर्गादिस्त्वम्पदार्थव्यवहारश्च चिदात्मा   
पृथक्सत्ताकत्वात्तदवयवप्रायैः सर्वपदार्थैः प्रवृत्त इत्याह - मूर्त इति ।   
स्वसदृशैः स्वात्मप्रायैः स्वापृथक्सत्ताकैरिति यावत् ॥ २३ ॥  
  
आत्मस्थादहमित्यादिरस्मदादेरसंसृतेः ।  
शब्दोऽर्थभावमुक्तो यः पटहादिषु जायते ॥ २४ ॥  
  
अर्थव्यवहार इव शब्दप्रयोगादिव्यवहारोऽप्यपृथक्सत्तया चिदधिष्ठितादेव   
देहवागादेर्जायते इत्याह - आत्मस्थादिति । असंसृतेर्जडत्वेन स्वतो   
व्यवहारासमर्थादस्मदादेर्वसिष्ठरामादिदेहाद्योऽहमित्यादिरर्थ##-  
आत्मस्थाच्चिदात्माधिष्ठितादेव जायते ।   
नटीपदक्रमतालाभिज्ञवादकपुरुषाधिष्ठितेषु पटहादिषु यथा   
तदभिप्रायानुसारिविचित्रशब्दो जायते तथेति शेषः ॥ २४ ॥  
  
यद्भातं प्रेक्षया नास्ति तन्नास्त्येव निरन्तरम् ।  
जगद्रूपमरूपात्म ब्रह्म ब्रह्मणि संस्थितम् ॥ २५ ॥  
  
एवं सर्वजगद्व्यवहारस्य चिदभेदनिर्वाह्यत्वे आत्यन्तिक एवाभेदोऽस्तु   
किमर्धजरतीन्यायेनाविचारमात्रसिद्धजाड्यांशभेदोपगमेनेत्याशयेनाह -   
यदिति । आपाततो भातम् । प्रेक्षया विचारजन्यतत्त्वज्ञानेन । अतो जाड्यभेदांशरूपं   
जगद्रूपमरूपात्म निःस्वरूपमेव । एवं च ब्रह्म ब्रह्मणि स्वस्वभावे संस्थितम् ।   
सैवास्य स्वरूपावस्थितिरिति भावः ॥ २५ ॥  
  
येषामस्ति जगत्स्वप्नस्ते स्वप्नपुरुषा मिथः ।  
न सन्ति ह्यात्मनि मिथो नास्मास्वम्बरपुष्पवत् ॥ २६ ॥  
  
नन्वसंसारि ब्रह्म ब्रह्म स्वभावे तिष्ठतु नाम तेन संसारिणां को लाभ   
इत्याशङ्क्य तेषां पुरुषार्थचिन्ता वन्ध्यायाः   
स्वपुत्रराज्यादिलाभचिन्तावद्वृथैवेत्याशयेनाह - येषामिति । मिथः अन्योन्यं   
भ्रान्तिदृष्ट्यापि जागरे स्वप्नान्तरे च तत्तदात्मनि च सन्ति मिथः   
परमैकान्ततमब्रह्मभूतेष्वस्मासु खपुष्पवन्न नितरां सन्तीत्यर्थः । एवार्थे   
हिशब्दः ॥ २६ ॥  
  
मयि ब्रह्मैकरूपं ते शान्तमाकाशकोशवत् ।  
वायोः स्पन्दैरिवाभिन्नैर्व्यवहारैश्च तन्मयि ॥ २७ ॥  
  
अस्मासु जडांशे एव ते तद्व्यवहाराश्च खपुष्पवत् सच्चिदंशे तु मयि   
ब्रह्मैकरूपत्वात्सन्त्येवेत्याह - मयीति । ते पुरुषाः   
वायुस्पन्दवत्स्वाभिन्नैस्तैस्तैः स्वव्यवहारैः सह मयि सन्त्येव । यतस्तदुभयं   
शान्तन्न् सद्ब्रह्मात्मैकरूपं तच्च ब्रह्म मयि प्रत्यगात्मस्वभावेऽस्तीत्यर्थः ॥ २७   
॥  
  
अहं तु सन्मयस्तेषां स्वप्नः स्वप्नवतामिव ।  
ते तु नूनमसन्तो मे सुषुप्तस्वप्नका इव ॥ २८ ॥  
  
अपरं विशेषमाह - अहं त्विति । अप्रबुद्धदृष्ट्या जगत इव वसिष्ठदेहस्यापि   
सत्यत्वादिति भावः । ते त्विति । प्रबुद्धदृष्ट्या जगता सह तद्देहादीनां बाधादिति   
भावः ॥ २८ ॥  
  
तैस्तु यो व्यवहारो मे तद्ब्रह्म ब्रह्मणि स्थितम् ।  
ते यत्पश्यन्ति पश्यन्तु तत्तैरलमलं मम ॥ २९ ॥  
  
अन्नुग्रहोपदेशादिव्यवहारस्तैस्तद्दृष्टिसिद्धसत्यभावैर्मद्व्यवहारैर्मम ।   
अलमलमिति वीप्सा आत्यन्तिकनिष्प्रयोजनताद्योतनाय ॥ २९ ॥  
  
अहमात्मनि नैवास्मि ब्रह्मसत्तेयमातता ।  
त्वदर्थन्न् समुदेतीव तथारूपैव वागियम् ॥ ३० ॥  
  
अहं आत्मनि वसिष्ठदेहभावे नैवास्मि । इयं वसिष्ठाद्याकारा त्वदर्थं   
ब्रह्मसत्तैव समुदेतीव । इयं वागपि तथारूपा त्वदर्थं ब्रह्मसत्ताविवर्तरूपैव   
मम दृष्ट्या तु नास्त्येवेत्यर्थः ॥ ३० ॥  
  
अविरुद्धविरुद्धस्य शुद्धसंविन्मयात्मनः ।  
न भोगेच्छा न मोक्षेच्छा हृदि स्फुरति तद्विदः ॥ ३१ ॥  
  
सर्ववस्तूनामानन्दैकरसात्मतादर्शनादविरुद्धं विरुद्धं दुःखादिकमपि   
यस्य तथाविधस्य तत्त्वविदः ॥ ३१ ॥  
  
स्वभावमात्रायत्तेऽस्मिन्बन्धमोक्षक्रमे नृणाम् ।  
कदर्थनेत्यहो मोहाद्गोष्पदेऽप्युदधिभ्रमः ॥ ३२ ॥  
  
मोहादविरुद्धनिरतिशयानन्दात्मापरिज्ञानादिति प्रसिद्धा इयं संसारकदर्थना   
मोक्षोपायक्रमाभ्यासकदर्थना च ॥ ३२ ॥  
  
स्वभावसाधने मोक्षेऽभावोपशमरूपिणि ।  
न धनान्युपकुर्वन्ति न मित्राणि न च क्रियाः ॥ ३३ ॥  
  
अभावस्यासत एव दुःखस्योपशमरूपिणि ॥ ३३ ॥  
  
तैलबिन्दुर्भवत्युच्चैश्चक्रमप्पतितो यथा ।  
तथाशु चेत्यसङ्कल्पे स्थिता भवति चिज्जगत् ॥ ३४ ॥  
  
अप्सु पतितः अप्पतितस्तैलबिन्दुर्यथा नानावर्णं चक्रं भवति ॥ ३४ ॥  
  
जाग्रति स्वप्नवृत्तान्तस्थितिर्यादृग्रसा स्मृतौ ।  
तादृग्रसाहन्त्वजगज्जालसंस्था विवेकिनः ॥ ३५ ॥  
  
ज्ञानबाधितं तु जगत् स्वप्नवत्स्मृतिमात्रयोग्यतामापद्यत इत्याह - जाग्रतीति ।   
स्मृतौ प्रतिभासमाना यादृग्रसा यादृग्विधा ॥ ३५ ॥  
  
तेनैवाभ्यासयोगेन याति तत्तनुतां तथा ।  
यथा नाहं न संसारः शान्तमेवावशिष्यते ॥ ३६ ॥  
  
तेन प्रागुक्तेनैव भूमिकाभ्यासयोगेन । तत् जगज्जालम् । तनुतामपक्षयम् ॥ ३६ ॥  
  
यदा यदा स्वभावार्कः स्थितिमेति तदा तदा ।  
भोगान्धकारो गलति न सन्नप्यनुभूयते ॥ ३७ ॥  
  
प्रत्यक्प्रवणदृष्ट्या परीक्षणे इदानीमपि तदपक्षयो बाधश्चानुभवितुं शक्य   
इत्याशयेनाह - यदा यदेति । गलति अपक्षीयते आत्यन्तिकबाधेन । न सन् कालत्रयेऽपि   
नास्तीत्यप्यनुभूयते ॥ ३७ ॥  
  
मोहमहत्तारहितः स्फुरति मृतौ भवति भासते च तथा ।  
बुद्ध्यादिकरणनिकरो यस्माद्दीपादिवालोकः ॥ ३८ ॥  
  
एवं भोगान्धकारस्य मृतौ विनाशे सति बुद्ध्यादिकरणनिकरो   
मोहेनात्मावरणेनाज्ञानेन महत्तया स्थूलदेहाद्यध्यासेन च रहितो भवति । तथा   
ब्रह्माकारवृत्तीद्धेन बोधेन स्फुरति । यस्मात्फुरणाद्दीपात्प्रसृत आलोक इव   
सर्वतो व्याप्य ब्रह्मीभूतो भासते चेत्यर्थः ॥ ३८ ॥  
  
इत्यार्षे श्रीवा० वाल्मीकीये दे० मो० नि० उत्तरार्धे वसिष्ठगीतासु   
खभावविश्रान्तियोगोपदेशो नामैकोनचत्वारिंशः सर्गः ॥ ३९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
खभावविश्रान्तियोगोपदेशो नामैकोनचत्वारिंशः सर्गः ॥ ३९ ॥  
  
  