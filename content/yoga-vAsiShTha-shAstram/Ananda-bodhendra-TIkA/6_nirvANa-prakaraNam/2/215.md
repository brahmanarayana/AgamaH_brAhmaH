+++
title = "२१५"

+++
पञ्चदशाधिकद्विशततमः सर्गः २१५  
  
श्रीवाल्मीकिरुवाच ।  
  
भरद्वाज महाबुद्धे मम शिष्याधिनायक ।  
इति रामादयो ज्ञातज्ञेया निःशोकतां गताः ॥ १ ॥  
  
रामादिवत्प्रबुद्धस्त्वं जीवन्मुक्तः सुखी वस ।  
इति वाल्मीकिना शिष्यो भरद्वाजोऽत्र शिष्यते ॥   
  
इति अनया वर्णितया रीत्या रामादयो निःशोकतां गताः प्राप्ताः ॥ १ ॥  
  
एतामेव दृशं कान्तामवष्टभ्य यथासुखम् ।  
नीरागस्तिष्ठ निःशङ्को जीवन्मुक्तः प्रशान्तधीः ॥ २ ॥  
  
त्वमपि एतामेव पूर्णब्रह्मात्मदृशमवष्टभ्य दृढमाश्रित्य तिष्ठ ॥ २ ॥  
  
धीरनभ्यस्तसङ्गा हि रामादीनामिवानघ ।  
घनमोहनिमग्नापि विमूढापि न मुह्यति ॥ ३ ॥  
  
इदं च मदुपदिष्टं ज्ञानं दुःसङ्गेन भोगासङ्गाभ्यासेन च यथा न नश्यति   
तहा रक्षेत्याशयेनाह - धीरिति ॥ ३ ॥  
  
एवमेते महासत्त्वा जीवन्मुक्तपदं गताः ।  
राजपुत्रा राघवाद्या राजा दशरथादयः ॥ ४ ॥  
  
दशरथादयो राजानः । सुपां सुलुगिति जसश्छान्दसो डादेशः ॥ ४ ॥  
  
त्वं च पुत्र भरद्वाज स्वयमेवासि मुक्तधीः ।  
सत्यं मुक्ततरोऽस्यद्य श्रुत्वेमां मोक्षसंहिताम् ॥ ५ ॥  
  
स्वयं स्वविचारेणैव रामवत्पूर्व मुक्तधीरसि । अद्य तु इमां मोक्षसंहितां   
श्रुत्वा मुक्ततरोऽसि । सम्भावितस्र्वशङ्कापङ्कक्षालनादिति भावः ॥ ५ ॥  
  
मोक्षोपायानिमान्पुण्यान्प्रत्यक्षानुभवार्थदान् ।  
बालोप्याकर्ण्य तज्ज्ञत्वं याति का त्वादृशे कथा ॥ ६ ॥  
  
दृष्टपरमपुरुषार्थफलत्वादस्य शास्त्रस्य सर्वशास्त्रेभ्योऽभ्यर्हिततमत्वं   
मन्दाधिकारिष्वप्यभ्यासे फलोपधानसमर्थत्वं च दर्शयति - मोक्षोपायानिति   
। त्वादृशे मुख्याधिकारिणि फलोपधाने का कथा ॥ ६ ॥  
  
यथा पदं पुण्यमनुप्रयाता महानुभावा राघवो विशोकाः ।  
वसिष्ठवाक्यप्रसरेण साधोगन्तव्यमाद्यं पदमेवमेव ॥ ७ ॥  
  
हे साधो यथा वसिष्ठवाक्यानां हृदि प्रसरेण   
सर्वसंशयसहिताज्ञाननाशान्महानुभावा रघवो रामादयः पुण्य।   
जीवन्मुक्तपदमनुप्रयाताः सन्तो विशोकाः सम्पन्ना एवमेव त्वयाप्याद्यं   
नित्यसिद्धब्रह्मभावलक्षणं जीवन्मुक्तपदं गन्तव्यं विशोकेन च   
भाव्यमित्यर्थः ॥ ७ ॥  
  
सतां नयेनोत्तमसेवया च प्रश्नेन चोदारकथागतेन ।  
विन्दन्ति वेद्यं सुधियोऽप्रमत्ता वसिष्ठसङ्गादिव राघवाद्याः ॥ ८ ॥  
  
तत्प्राप्तावन्येषामपि सत्सङ्गसेवाप्रश्नादिरेवोपायैत्याह - सतामिति । नयेन   
शिक्षणेन उत्तमया लोभालस्यनिद्रादित्यागसहितया सप्रेमनिरन्तरसेवया ।   
उदाराभिर्बोधोपायभूताभिः कथाभिराख्यायिकाभिः सङ्गतेन तदुपदेशेन   
सुधियोऽधिकारिणो वेद्यमात्मतत्त्वं विन्दन्ति लभन्ते । अप्रमत्तास्तदेकासक्ताश्चेत् ।   
यथा वसिष्ठसङ्गाद्राघवाद्या अविदंस्तद्वदित्यर्थः ॥ ८ ॥  
  
तृष्णावरत्रादृढबन्धबद्धा ये ग्रन्थयोऽज्ञस्य हृदि प्ररूढाः ।  
सर्वे हि ते मोक्षकथाविचाराद्बाला ह्यबाला इव यान्त्यभेदम् ॥ ९ ॥  
  
तृष्णालक्षणाया वरत्रायाश्चर्मरज्ज्वा दृढबन्धैर्बद्धा अज्ञस्य हृदि   
प्ररूढा ये देहेन्द्रियादितादात्म्यसंसर्गाध्यासरूपा ग्रन्थयोये च   
गृहपुत्रदारादिषु ममताभिनिवेशलक्षणाः   
सर्वभूतेष्वैकात्म्यानुभवैकरस्याभावाद्रागद्वेषादिहेतवो ग्रन्थयस्ते सर्वे हि   
अस्मान्मोक्षकथाविचारात् यथा बालाः स्त्रियः पूर्वं   
बाल्यात्क्रीडाद्यभिनिवेशाद्रसानभिज्ञत्वाच्च भर्तृषु वैरस्ययुक्ता अपि कालेन   
अबालाः प्रौढाः सत्यो भर्तृभिरभेदमैकरस्यं यान्ति   
तद्वत्सर्वभूतेष्वभेदमैकरस्यं यान्तीत्यर्थः ॥ ९ ॥  
  
मोक्षाभ्युपायान्सुमहानुभावान् ज्ञास्यन्ति ये तत्त्वविदां वरिष्ठाः ।  
पुनः समेष्यन्ति न संसृतिं ते कोऽर्थः सुताऽन्येन बहूदितेन ॥ १० ॥  
  
हे सुत पुत्रवदनुकम्प्य भरद्वाज मन्दाधिकारिणामपि श्रवणाभ्यासे   
अज्ञाननिबर्हणसमर्थत्वात्सुमहानुभावानिमान्मोक्षाभ्युपायान्   
गुरुपूर्वश्रवणेन ये ज्ञास्यन्ति ते तत्त्वविदां वरिष्ठाः सन्तः पुनः संसृतिं न   
समेष्यन्ति । इयं मम सङ्क्षिप्तपरमरहस्योक्तिः । अन्येन बहुना उदितेन कोऽर्थः किं   
प्रयोजनमित्यर्थः ॥ १० ॥  
  
बहुश्रुता ये प्रविचार्य सम्यक्प्रबोधितार्थे कथया जनाय ।  
सन्तो वदिष्यन्ति पुनः शिशुत्वं न ते प्रयास्यन्ति किमन्यवाक्यैः ॥ ११ ॥  
  
इदानीं वक्तॄणास्वपि गुरुमुखाद्विचार्यैव सम्प्रदायतोऽर्थं   
सम्यग्ज्ञात्वाअन्येभ्यः श्रावयतामेव बोधफलावाप्तिर्नान्येषामिति नियमं   
सूचयन्नाह - बहुश्रुता ये इति । अमुं ग्रन्थं ये सन्तो बहुश्रुतानां   
गुरूणामग्रे स्वयं सम्यक्प्रविचार्य तत्संवादकथया ग्रन्थे सम्यक्प्रबोधितार्थे   
सति पुनः पश्चात्स्वयमपि शुश्रूषवे जनाय सम्प्रदायतो वदिष्यन्ति ते शिशुत्वं   
मौर्ख्यं पुनर्जन्म वा न प्रयास्यन्ति । अवश्यं तत्त्वज्ञानफलं   
प्राप्स्यन्तीत्यर्थः । अन्यैः सम्प्रदायतोऽनधिगतैर्वाक्यैः श्रुतैः श्रावितैर्वा किम् ।   
किं प्रयोजनमित्यर्थः ॥ ११ ॥  
  
ये वाचयिष्यन्त्यनपेक्षितार्था ये लेखयिष्यन्ति च पुस्तकं वा ।  
ये कारयिष्यन्त्यपि वाचकं वा व्याख्यातृयुक्तं शुभमार्यदेशे ॥ १२ ॥  
  
इदानीमर्थावगमं विनापि ग्रन्थपारायणस्य पुस्तकलेखनस्य   
वाचकवृत्तिकल्पनेन व्याख्यापनस्य च फलमाह - ये वाचयिष्यन्तीति द्वाभ्याम्।   
अनपेक्षितार्थाः व्युत्पत्त्यभावादर्थापेक्षारहिता अपि   
पारायणदक्षिणाद्रव्यानपेक्षा निर्लोभाश्च ये पुस्तकं वा लेखयिष्यन्ति । ये   
वृत्तिकल्पनेन व्याख्यातृपुरुषयुक्तं केवलं वाचकं वा कारयिष्यन्ति ते   
सकामाश्चेद्राजसूयस्य यज्ञस्य फलेन युक्ताः सन्तो मुहुर्मुहुः स्वर्गं   
प्रयास्यन्ति । उदारसत्त्वा निष्कामास्तूत्तमजन्म सद्गुरुसच्छास्त्रश्रवणादिकं प्राप्य   
तृतीयजन्मलाभेन मोक्षं प्रयास्यन्ति । लक्ष्मीमिवेत्युभयत्र दृष्टान्तः ॥ १२ ॥  
  
ते राजसूयस्य फलेन युक्ता मुहुर्मुहुः स्वर्गमुदारसत्त्वाः ।  
मोक्षं प्रयास्यन्ति तृतीयजन्मलाभेन लक्ष्मीमिव पुण्यवन्तः ॥ १३ ॥  
  
इमां पुरा मोक्षमयीं विचार्य सुसंहितां सद्वचनाद्विरिञ्चः ।  
प्रयुक्तवानेतदचिन्त्यरूपो भवन्त्यसत्याश्च न तस्य [सत्यवाच इति   
पाठष्टीकानुगुणः स एव साधुः ।] वाचः ॥ १४ ॥  
  
ईदृशमहाफलत्वमस्य ग्रन्थस्य कुतस्तत्राह - इमामिति । मया क्र्तामिमां   
मोक्षमयीं सुसंहितां पुरा पूर्वकाले अचिन्त्यरूपो विरिञ्चः सतां मुनीनां समाजे   
आमूलाग्रं स्वयं विचार्य एतद्वाक्यं सर्वान्प्रयुक्तवान् । किमेतत् । सत्यवाचो   
वाल्मीकेर्वसिष्ठस्य स्वस्य च वरदानं न ते वागनृता काव्ये काचिदत्र भविष्यति इति   
सूचनार्थश्चकारः ॥ १४ ॥  
  
मोक्षाभ्युपायाख्यकथाप्रबन्धे याते समाप्तिं सुधिया प्रयत्नात् ।  
सुवेश्म दत्त्वाभिमतान्नपानदानेन विप्राः परिपूजनीयाः ॥ १५ ॥  
  
एतच्छास्त्रसमाप्तौ गृहान्नधनादिदानं विप्रादिभ्योऽवश्यं कर्तव्यमित्याह ##-  
॥ १५ ॥  
  
देयं च तेभ्यः खलु दक्षिणादि चित्तेप्सितं स्वस्य धनस्य शक्त्या ।  
मत्वानुरूपं कृतमेव सङ्गपुण्यं यथाशास्त्रमुपैत्यसौ तत् ॥ १६ ॥  
  
स्वधनस्य मध्ये तेषां चित्तेप्सिता दक्षिणा यथाशक्त्या देया । असौ कर्ता   
तत्स्वकृतमेव् अवश्यं सज्जत इति सङ्गं पुण्यं फलात्मना   
यथाशास्त्रमुपैत्येवेति मत्वा विचिन्त्येत्यर्थः ॥ १६ ॥  
  
एतत्ते कथितं कथाक्रमशतैर्वोधाय बुद्धैर्बृहच्छास्त्रं   
बृंहितब्रह्मतत्त्वममलं दृष्टान्तयुक्त्याञ्चितम् ।  
श्रुत्वैतच्चिरनिर्वृतिं भज भृशं जीवद्विमुक्ताशयो लक्ष्मीं   
ज्ञानतपःक्रियाक्रमयुतां भुक्त्वाऽक्षयामक्षयः ॥ १७ ॥  
  
हे भरद्वाज ते तव बुद्धेर्बोधाय कथाक्रमशतैर्बृहितं ब्रह्मतत्त्वं   
दृष्टान्तयुक्त्या अञ्चितमेतच्छास्त्रं मया कथितम् । एतच्छ्रुत्वा जीवन्नेव   
विमुक्ताशयः सन् लोकानुग्रहाय ज्ञानतपःक्रियाफलयुतां   
प्रारब्धभोगसत्कर्मफलभूतां योगज्ञानसिद्ध्यैश्वर्यलक्ष्मीमक्षयां   
चिरस्थायिनीं भुक्त्वा सदेहो विदेहश्च चिरनिर्वृतिं नित्यनिरतिशयानन्दरूपां   
मुक्तिं भृशं भजेत्याशीरन्ते मङ्गलार्था ॥ १७ ॥  
  
इत्यार्षे श्रीवासिष्ठमहारामायणे वा० दे० मो० नि० उ०   
ग्रन्थप्रशंसातद्वाचनादिविधिर्नाम पञ्चदशाधिकद्विशततमः सर्गः ॥ २१५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
प्रन्थप्रशंसातद्वाचनादिविधिर्नाम पञ्चदशाधिकद्विशततमः सर्गः ॥ २१५ ॥  
  
षोडशाधिकद्विशततमः सर्गः ॥ २१६ ॥  
  
श्रीवाल्मीकिरुवाच ।  
  
एतत्ते कथितं राजन्कुम्भयोनेः सुभाषितम् ।  
अमुना तत्त्वमार्गेण तत्पदं प्राप्स्यसि ध्रुवम् ॥ १ ॥  
  
अरिष्टनेमिसुरुचिकारुण्यादिकृतार्थता ।  
वर्ण्यतेऽत्र गुरुभ्यश्च शिष्यैरात्मनिवेदनम् ॥   
  
कुम्भयोनेर्वसिष्ठस्यागस्त्यस्य च रामादीन्सुतीक्ष्णं प्रति च सुभाषितम् । अमुना   
एतद्ग्रन्थरूपेण ॥ १ ॥  
  
राजोवाच ।  
  
भगवन्भवतो दृष्टिर्भवबन्धविनाशनी ।  
आलोकितो यया चाहमुत्तीर्णोऽस्मि भवाम्बुधेः ॥ २ ॥  
  
राजा अरिष्टनेमिरुवाच वाल्मीकिं प्रति । दृष्टिः कृपाकटाक्षः ॥ २ ॥  
  
देवदूत उवाच ।  
  
इत्युक्त्वासौ ततो राजा विस्मयोत्फुल्ललोचनः ।  
उवाच वचनं मां तु मधुरं श्लक्ष्णया गिरा ॥ ३ ॥  
  
राजोवाच ।  
  
देवदूत नमस्तुभ्यं कुशलं चास्तु ते विभो ।  
सतां साप्तपदं मैत्रमित्युक्तं तत्त्वया कृतम् ॥ ४ ॥  
  
मैत्रं मित्रभावः सप्तभिः पदैरनुगतैर्लभ्यत इति साप्तपदम् । शैषिकोऽण् । इति   
यत्सद्भिरुक्तं तत्त्वया सत्यं कृतमित्यर्थः ॥ ४ ॥  
  
इदानीं गच्छ भद्रं ते देवराजनिवेशनम् ।  
अनेन श्रवणेनाहं निर्वृतो मुदितोऽपि च ॥ ५ ॥  
  
सर्वतापोपशमेन निर्वृतो निरतिशयानन्दलाभेन मुदितः ॥ ५ ॥  
  
श्रुतार्थं चिन्तयन्नत्र स्थास्यामि विगतज्वरः ।  
इत्युक्तोऽहं ततो भद्रे परं विस्मयमागतः ॥ ६ ॥  
  
इति राज्ञा अहमुक्तः संस्तद्विनयादिगुणसम्पदा परं विस्मयमागतः ॥ ६ ॥  
  
न श्रुतं पूर्वमेवैतज्ज्ञानसारं श्रुतं मया ।  
तेनैव मुदितश्चान्तः पीतामृत इवाधुना ॥ ७ ॥  
  
स्वस्यापि सत्सङ्गवशेन श्रवणलाभात्कृतार्थता जातेत्याह - न श्रुतमिति ।   
पूर्वं कदापि न श्रुतमपूर्वमेवैतज्ज्ञानसारं सत्सङ्गान्मया श्रुतम् ॥ ७ ॥  
  
ततो वाल्मीकिमापृच्छ्य आगतोऽस्मि त्वदन्तिके ।  
एतत्ते सर्वमाख्यातं त्वया पृष्टं ममानघे ।  
इतः परं गमिष्यामि शक्रस्य सदनं प्रति ॥ ८ ॥  
  
त्वदन्तिके त्वामुपदेष्टुमित्यर्थः । अनघे इति सम्बोधनेन   
निष्पापत्वादधिकारसम्पत्तिं त्वयिदृष्ट्वा एतत्सर्वं ते तुभ्यमाख्यातमिति सूचितम्   
॥ ८ ॥  
  
अप्सरा उवाच ।  
  
नमोऽस्तु ते महाभाग देवदूत त्वया मम ।  
श्रावितादर्थविज्ञानात्परां निर्वृतिमागता ॥ ९ ॥  
  
परां निर्वृतिं सुखविश्रान्तिमागता अहमिति शेषः ॥ ९ ॥  
  
कृतार्था वीतशोकास्मि स्थास्यामि विगतज्वरा ।  
इदानीं गच्छ भद्रं ते यथेच्छं शक्रसन्निधौ ॥ १० ॥  
  
अग्निवेश्य उवाच ।  
  
ततः सा सुरुचिः श्रेष्ठा तमेवार्थमचिन्तयत् ।  
स्थिता सा हिमवत्पृष्ठे समीपे गन्धमादने ॥ ११ ॥  
  
तमुपदिष्टं ब्रह्मात्मैक्यलक्षणमेवार्थम् ॥ ११ ॥  
  
कच्चिदेतच्छ्रुतं पुत्र वसिष्ठस्योपदेशनम् ।  
तत्सर्व्मवधार्याथ यथेच्छसि तथा कुरु ॥ १२ ॥  
  
तत्सर्वमिति । मोक्षस्य कारणं कर्म ज्ञानं वा मोक्षसाधनम् इति त्वदीयसन्देहस्य   
तदवधारणे मूलापगमादेवोच्छेदसिद्धेरिति भावः ॥ १२ ॥  
  
कारुण्य उवाच ।  
  
स्मृतिर्वाग्दृष्टिसत्ता च स्वप्ने वन्ध्यासुतेऽजले ।  
मरीचिका यथा तद्वज्ज्ञानात्सांसारिकी स्थितिः ॥ १३ ॥  
  
अत एव स्वस्य समूलसर्वसंशयविषयबाधाद्बाधितानुवृत्तिमात्रेण   
यथाप्राप्तानुवर्तनमेव जीवन्मुक्तस्य परिशिष्यत इति कारुण्य उवाच -   
स्मृतिरित्यादिना । अतीतानागते असन्निकृष्टे च विषये स्मृतिः   
परोक्षधीर्वाग्यवहारश्च व्र्तमानविषये दृष्टिसत्ताप्रत्यक्षं च मम साम्प्रतं   
तत्त्वज्ञानात्स्वप्ने प्रतीते वन्ध्यासुतविषये यथा निर्विषयास्तथा निर्विषयाः   
सम्पन्नाः । सर्वापि च सांसारिकी स्थितिः अजले मरुदेशे मरीचिका तथा तद्वत्सम्पश्चेति   
क्वापि विषये न कश्चिदपि सन्देहः परिशिष्ट इत्यर्थः ॥ १३ ॥  
  
मम नास्ति कृतेनार्थो नाकृतेनेह कश्चन ।  
यथाप्राप्तेन तिष्ठामि ह्यकर्मणि क आग्रहः ॥ १४ ॥  
  
रामादिवदेव यथाप्राप्तेन वर्णाश्रमोचितव्यवहारेण तिष्ठामि स्थास्यामि ।   
अकर्मणि बलात्कर्मत्यागे ॥ १४ ॥  
  
अगस्तिरुवाच ।  
  
इत्युक्त्वा नाम कारुण्य अग्निवेश्यसुतः कृती ।  
प्राप्तकर्मा यथान्यायं काले काले ह्युपाहरत् ॥ १५ ॥  
  
प्राप्तकर्मा विवाहेन प्राप्तकर्माधिकारः सन् काले काले यथोचितकाले   
स्नानदानाग्निहोत्रातिथिसपर्यादिकर्म उपाहरत् अनुष्ठितवानित्यर्थः । नामेति किलार्थे ॥   
१५ ॥  
  
सन्देहोऽत्र न कर्तव्यः सुतीक्ष्ण ज्ञानकर्मणि ।  
संशयाद्भ्रश्यते स्वार्थात्संशयात्मा विनश्यति ॥ १६ ॥  
  
हे सुतीक्ष्ण ज्ञानकर्मणि ज्ञानोत्तरं कर्मानुष्ठानविषये कर्म बन्धाय   
भविष्यतीति सन्देहो न कर्तव्यः ॥ १६ ॥  
  
एतच्छ्रुत्वा मुनेर्वाक्यमनेकार्थैक्यबोधनम् ।  
नमस्कृत्य गुरुं प्राह अन्तिके विनयान्वितः ॥ १७ ॥  
  
अनेकेषां सन्देहविषयविरुद्धानेककोट्यात्मकानां सांसारिकार्थानां   
पारमार्थिकब्रह्मतत्त्वात्मना सर्वविरोधत्यागेनैक्यबोधनं   
मुनेरगस्त्यस्यैतद्वाक्यं श्रुत्वा । अन्तिके समीपे ॥ १७ ॥  
  
सुतीक्ष्ण उवाच ।  
  
नष्टमज्ञानतत्कार्यं प्राप्तं ज्ञानमनुत्तमम् ।  
साक्षिणि स्फुरिताभासे ध्रुवे दीप इव क्रियाः ॥ १८ ॥  
  
यस्मिन् सर्वसाक्षिणि परमात्मनि स्वयञ्ज्योतिष्ट्वादेव नित्यस्फुरिताभासे ध्रुवे निष्क्रिये   
स्थिते सति नाट्यशालायां दीपे स्थिते सति तत्प्रकाशमुपजीव्य नटनर्तकादीनां क्रिया   
इव सर्वाः स्पन्दमूर्तयश्चित्तेहा लौकिकवैदिकक्रियाः प्रवर्तन्ते । यस्माच्च   
कटकादिभेदैः काञ्चनमिव पयसि तरङ्गालीव दृश्यभूः स्फुरति । इदं   
जगत्सर्वं तदेव नाणुमात्रमपि तदन्यक्रियाकारकफलादिपृथङ्निरूपयितुं   
शक्यत इति निश्चित्य यथा यस्मिन्नाश्रमे प्राप्तस्तद्व्यवहारमनुव्र्ताम्यनुवर्ते ।   
छान्दसः पदव्यत्ययः ॥ १८ ॥  
  
सति यस्मिन्प्रवर्तन्ते चित्तेहाः स्पन्दपूर्विकाः ।  
कटकाङ्गदकेयूरनूपुरैरिव काञ्चनम् ॥ १९ ॥  
  
पयसीव तरङ्गाली यस्मात्स्फुरति दृश्यभूः ।  
तदेवेदं जगत्सर्वं पूर्णे पूर्णं व्यवस्थितम् ॥ २० ॥  
  
यथाप्राप्तोऽनुवर्तामि को लङ्घयति सद्वचः ।  
भगवंस्त्वत्प्रसादेन ज्ञातज्ञेयोऽस्मि संस्थितः ॥ २१ ॥  
  
कृतार्थोऽहं नमस्तेऽस्तु दण्डवत्पतितो भुवि ।  
गुरोरुत्तीर्णता केन शिष्याणामस्ति कर्मणा ॥ २२ ॥  
  
इदानीं श्रीगुरुकृतस्य परमपुरुषार्थप्रापकज्ञानदानोपकारस्य जगति   
प्रत्युपकारोपायमपश्यंस्तच्चरणयोर्नमस्कृत्यात्मानं यावज्जीवं दास्याय   
निवेदयति - कृतार्थोऽहमित्यादिना ॥ २२ ॥   
  
कायवाङ्मनसा तस्माच्छिष्यैरात्मनिवेदनम् ।  
गुरोरुत्तीर्णता सैव नान्या केनापि कर्मणा ॥ २३ ॥  
  
अन्येन केनापि कर्मणा गुरोरुपकारादुत्तीर्णता न ॥ २३ ॥  
  
स्वामिंस्तव प्रसादेन उत्तीर्णोऽहं भवाम्बुधेः ।  
आपूरितजगज्जालं स्थितोस्मि गतसंशयः ॥ २४ ॥  
  
हे स्वामिन् अहं तव प्रसादेन भवाम्बुधेरुत्तीर्णः सन् पूर्णानन्दभावेन   
आपूरितजगज्जालं यथा स्यात्तथा स्थितोऽस्मि नात्र संशय इत्यर्थः ॥ २४ ॥  
  
यत्सर्वं खल्विदं ब्रह्म तज्जलानिति च स्फुटम् ।  
श्रुत्वा ह्युदीर्यते साम्नि तस्मै ब्रह्मात्मने नमः ॥ २५ ॥  
  
अस्य ग्रन्थस्य सर्वोपनिषत्सारार्थोपबृंहणत्वान्मुमुक्षुभिरादरणीयतमत्वं   
सूचयन् सर्वं खल्विदं ब्रह्म तज्जलानिति शान्त उपासीत इति   
छान्दोग्योपनिषत्प्रदर्शितस्फुटतरोपायसहितज्ञानाधिगतसर्वात्मकसच्चिदानन्दाद्  
वयब्रह्मतत्त्वमनुसन्धायान्ते मङ्गलार्थ नमस्यति - यत्सर्वमिति । यद्ब्रह्म   
साम्नि सामवेदे सर्व खल्विदं ब्रह्म तज्जलानिति श्रुत्या स्फुटमधिकारिणां   
करतलामलकवदपरोक्षं यथा भवति तथा परमतात्पर्येणोदीर्यते तस्मै   
तद्भावेन परिशिष्टायात्मने प्रत्यक्चिदानन्दघनाय नम इत्यर्थः ॥ २५ ॥  
  
ब्रह्मानन्दं परमसुखदं केवलं ज्ञानमूर्तिं द्वन्द्वातीतं   
गगनसदृशं तत्त्वमस्यादिलक्ष्यम् ।  
एकं नित्यं विमलमचलं सर्वधीसाक्षिभूतं भावातीतं त्रिगुणरहितं   
श्रीवसिष्ठं नताः स्मः ॥ २६ ॥  
  
गजवदनं शुभरदनं सज्जनभरणं समस्तगुणसदनम् ।  
सच्चित्सुखसारघनं सदयं हृदये सदा वन्दे ॥ १ ॥  
  
निमज्ज्यान्तर्भक्त्यामृतरसवसिष्ठोक्तिजलधौ सद्र्था उन्नीता इह   
गुरुकटाक्षात्कतिपये ।  
विचिन्वानो ह्यन्तर्जलधिजठरं को नु कलयेदियत्तां रत्नानां प्रचुरतरयत्नैरपि   
कृती ॥ २ ॥  
  
निरुपमनिजविस्तारं निःसंसारं नितान्तगम्भीरम् ।  
नित्यसुखामृतपूरं पारावारं परं स्वमेव भजे ॥ ३ ॥  
  
ऋतुरसतुरगमही १७६६ शकविकारिशुभवत्सरस्य शिशिरर्तोः ।   
फाल्गुनसितसप्तम्यां भृगुरौहिणवृषभलग्नके सिद्धम् ॥ ४ ॥  
  
वाक्यपुष्पाञ्जलिः सोऽयं मया भक्त्या समर्पितः ।  
धियः प्रेरकयोः श्रीमच्छिवयोः श्रीपदाब्जयोः ॥ ५ ॥  
  
इत्यार्षे श्रीवासिष्ठमहारामायणे वाल्मीकीये देवदूतोक्ते मोक्षोपायेषु   
निर्वाणप्रकरणे उत्तरार्धे बालकाण्डे द्वात्रिंशच्छतसाहस्र्यां संहितायां   
षोडशाधिकद्विशततमः सर्गः ॥ २१६ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
षोडशाधिकद्विशततमः सर्गः ॥ २१६ ॥  
  
इति श्रीमत्परमहंसपरिव्राजकाचार्यवर्यश्रीमत्सर्वज्ञसरस्वतीपूज्यपादशिष्य##-  
शिष्येण श्रीमदानन्दबोधेन्द्रसरस्वत्याख्यभिक्षुणा विरचितः   
श्रीवासिष्ठमहारामायणतात्पर्यप्रकाशः सम्पूर्णः ॥  
  
समाप्तमिदं निर्वाणप्रकरणम् ।  
  
॥ समाप्तोऽयं ग्रन्थः ॥  
  
  
  
  