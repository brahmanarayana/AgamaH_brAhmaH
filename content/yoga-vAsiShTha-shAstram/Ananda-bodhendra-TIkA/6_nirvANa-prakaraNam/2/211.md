+++
title = "२११"

+++
एकादशाधिकद्विशततमः सर्गः २११  
  
श्रीवसिष्ठ उवाच ।  
  
इति तत्रोपविश्याहं पूजितस्तेन भूभुजा ।  
प्रयोजनं स्वं सम्पाद्य स्वर्गन्तुं गगनं प्लुतः ॥ १ ॥  
  
सिद्धसाध्यादिलोकौघदर्शनोपायसंयुतम् ।  
वर्ण्यतेऽत्र पुनः स्पष्टं ब्रह्मैव सकलं जगत् ॥   
  
तत्र कुशद्वीपे इलावप्त्याख्यायां पुरि । तेन प्रज्ञप्त्याख्येन भूभुजा । स्वं   
प्रयोजनं तदनुग्रहलक्षणम् ॥ १ ॥  
  
अद्यैतद्भवता प्रोक्तं मया मतिमतां वर ।  
अनया सुदृशा शान्तमनाः खात्मा भविष्यसि ॥ २ ॥  
  
अय्द एतस्यामयोध्यायां भवता विद्यमानेन मया ॥ २ ॥  
  
ब्रह्मैव तदिदं सर्वं निर्नामैवामलं नभः ।  
किमप्येवाजमाशान्तमादिमध्यान्तवर्जितम् ॥ ३ ॥  
  
निर्नाम निःशब्दं नभ एव ॥ ३ ॥  
  
चिद्भानमात्रमित्युक्तं ब्रह्मेति कलिताभिधम् ।  
परात्परमिति प्रोक्तं तत्तु निर्नामकं पदम् ॥ ४ ॥  
  
ब्रह्मेत्यपि कल्पनया कलिताभिधं न वस्तुतः कूटस्थे   
बृहधात्वर्थवृद्ध्यादेरयोगादित्यर्थः ॥ ४ ॥  
  
श्रीराम उवाच ।  
  
सिद्धसाध्ययमब्रह्मविद्याधरदिवौकसाम् ।  
ब्रह्मन्कथय दृश्यन्ते लोका लोकधराः कथम् ॥ ५ ॥  
  
लोकास्तत्रत्या जनास्तेषां धरा आधारभूताः कथं केनोपायेन दृश्यन्ते ॥ ५ ॥  
  
श्रीवसिष्ठ उवाच ।  
  
सिद्धसाध्ययमब्रह्मविद्याधरदिवौकसाम् ।  
अन्येषामपि भूतानामपूर्वाणां महात्मनाम् ॥ ६ ॥  
  
प्रतिरात्रं प्रतिदिनं पुरः पश्चादुपर्यधः ।  
पश्यस्यालोकयṁल्लोकानपश्यंश्च न पश्यसि ॥ ७ ॥  
  
आलोकयन् चूडालोपाख्यानोक्तधारणाविशेषैः पश्यन्सन् पश्यसि द्रक्ष्यसि ॥ ७ ॥  
  
एते लोकाः किलैतेषां नाभ्यासः स्थानदूरगाः ।  
एते सङ्कल्पलोकाख्या व्याप्तमेभिः किलाखिलम् ॥ ८ ॥  
  
द्विविधा हि सिद्धलोका य एते महर्जनस्तपःसत्याख्यास्ते स्थानतो दूरगाः । ये त्वेते   
सर्वत्र सञ्चरतां सिद्धानाम् स यदि पितृलोककामो भवति सङ्कल्पादेवास्य पितरः   
समुत्तिष्ठन्ति तेन पितृलोकेन सम्पन्नो महीयते इत्यादिश्रुतिसिद्धाः   
सङ्कल्पलोकाख्याः एभिरखिलं विश्वं व्याप्तं सर्वत्र सन्ति । द्विविधानामपि   
दर्शने धारणाभ्यासः कारणं स च ते नास्तीत्यर्थः ॥ ८ ॥  
  
यथैते कल्पनालोका अयं लोकस्तथैव नः ।  
यथा काल्पनिको वातो लोकालोकास्तथैव ते ॥ ९ ॥  
  
तर्हि किं मया तद्दर्शनाय धारणाभ्यासः कार्यः न कार्यस्तेषामसारत्वादिति   
दर्शयति - यथेत्यादिना । यथैव तेषां ते कल्पनात्मका लोकास्तथैवायं   
नोऽस्माकमयं लोकः कल्पनामात्रसिद्धः । यथा काल्पनिकोऽपि वातः सर्वत्र भ्रमति   
तथा ते भ्रमन्ति अयं तु न तथेत्येतावानेव विशेष इत्यर्थः ॥ ९ ॥  
  
सङ्कल्पस्वप्नलोका ये तव भान्ति दिवानिशम् ।  
त एव तादृशाश्चान्ये सङ्कल्पेन स्थिरीकृताः ॥ १० ॥  
  
तव सङ्कल्पस्वप्रलोका ये भान्ति त एव ते सिद्धलोकाः प्रसिद्धास्तादृशा अन्ये च   
लोकास्तैर्निर्माय सङ्कल्पेनैव स्थिरीकृताः ॥ १० ॥  
  
ध्यानेन त्वमपीतांश्चेत्स्थिरतां सुस्थिरात्मना ।  
नयस्याशु तदेवैते स्थिरतां यान्त्यविघ्नतः ॥ ११ ॥  
  
एवं च त्वमपि यदि योगधारणास्थिरीकृतेन ध्यानेन इतान् स्वसङ्कल्पप्राप्तान् लोकान्   
स्थिरतां नयसि तदा एतेऽपि स्थिरतां यान्ति ॥ ११ ॥  
  
यथाभिमतविस्तारा यथाभिमतसम्पदः ।  
सङ्कल्पभाववलितो जनह्। पश्यति सिद्धवत् ॥ १२ ॥  
  
एवमन्योपि दृढतरध्यातृसङ्कल्पभावेन वलितश्चेत्सोऽपि सिद्धवदेव   
तान्स्थिरान्पश्यति ॥ १२ ॥  
  
किन्तु ते स्थिरतां नीताः सिद्धैः स्वर्यानसम्पदा ।  
अस्थिरैर्ध्यानविश्रान्तौ तैर्दुःखैस्तदमी कृताः ॥ १३ ॥  
  
किन्त्वेतावान्विशेषह् - तैः सिद्धैः स्वः स्वर्गान् सिद्धलोकान् यान्ति यथा   
तथाविधया प्राक्तनधर्मसम्पदा ते लोकाः स्थिरतां नीता इत्यनायाससिद्धास्तेषाम् ।   
यैस्त्वन्यैरनित्यैरिदानीन्तनधारणाभ्यासैर्ध्यानविश्रान्तौ यत्यते तैर्दुःखैः   
श्रमैरमी लोकाः स्थिरीकृताः स्युरिति ॥ १३ ॥  
  
जगदप्रतिघं सर्वं शान्तचिद्व्योम सर्वदा ।  
यथा दृढं संविदितं तथैवाभाति नान्यथा ॥ १४ ॥  
  
संविदितं निश्चितम् ॥ १४ ॥  
  
न भात्येवासंविदितमस्ति नास्ति न चोद्यता ।  
शून्यं ह्यप्रतिघं चैतत्पराकाशमरोधकम् ॥ १५ ॥  
  
यतस्तत्रासंविदिते अस्ति नास्तीति वा चोद्यता तर्कविषयता नास्ति ॥ १५ ॥  
  
चित्स्वभावतया भातं भारूपमिव दृश्यते ।  
अस्मिंश्चिदभिमानश्च विद्यते न स्वभावतः ॥ १६ ॥  
  
कुतः शून्यमप्रतिघं च तत्तत्राह - चित्स्वभावतयेति । यद्दृढसंवेदनेन   
भातं तच्चित्स्वभावतया भारूपमिव भासमानं दृश्यते । अस्मिंस्त्वसंविदिते   
स्वभावतश्चिदभिमानश्चित्सत्तास्फूर्तिव्याप्तिर्यतो न विद्यते इत्यर्थः ॥ १६ ॥  
  
कार्यकारणभावाच्चेत्कथैवात्र न विद्यते ।  
व्योम्नोऽनन्तस्य सिद्धस्य किं कथं किल जायते ॥ १७ ॥  
  
कारणसत्ताबलादेव तत्सत्तान्या भविष्यतीति तु न शङ्क्यमेव निरस्तत्वादित्याह -   
कार्येति । सर्गादौ प्रलयत्वाद्व्योम्नः ॥ १७ ॥  
  
यच्च जातमिवाभाति व्योम्नि व्योमैव तत्तथा ।  
तत्रैकद्वित्वकलना कीदृशी स्यादरूपिणी ॥ १८ ॥  
  
यच्च जातमिवाभाति भूतभुवनादि तत्तु व्योम्नि व्योमैव जातमिवाभातीति   
तत्रैकत्वद्वित्वकलनापि दुर्लभा दूरे कार्यकारणभाव इत्यर्थः ॥ १८ ॥  
  
तद्धि यादृशमेवासीत्तादृगेवावतिष्ठते ।  
निर्विकारं यथा स्वप्ने व्योमैवाचलवद्भवेत् ॥ १९ ॥  
  
तर्हि ब्रह्मैव कारणमस्तु तत्राह - तद्धीति । विवर्ताधिष्ठानमेव न विकारीति न   
कारणमित्यर्थः ॥ १९ ॥  
  
सङ्कल्पे चित्तमाकारं यथोदेत्यद्रिलीलया ।  
न च सोऽद्रिर्न तद्व्योम तथा ब्रह्म जगत्स्थितिः ॥ २० ॥  
  
आकारं कल्पयित्वेति शेषः ॥ २० ॥  
  
काष्ठवन्मौनमास्थाय रटन्तोऽपि महाधियः ।  
इह व्यवहरन्त्येते बुधा दारुनरा इव ॥ २१ ॥  
  
अत एव स्वदृष्ट्या निर्व्यापारा एव जीवन्मुक्ता व्यवहरन्त इव भान्ति न वस्तुत इत्याह   
- काष्ठवदिति ॥ २१ ॥  
  
यथा वारिणि वर्तन्ते तरङ्गावर्तवृत्तयः ।  
अनन्याः परिवर्तन्ते तथा ब्रह्मणि सृष्टयः ॥ २२ ॥  
  
यथा वायौ परिस्पन्दा यथा व्योमनि शून्यता ।  
अनन्याश्चाप्यमूर्ताश्च तथा ब्रह्मणि सृष्टयः ॥ २३ ॥  
  
यथा सङ्कल्पनगरं शून्यमेव पुरं स्थितम् ।  
साकारमप्यनाकारं ब्रह्मणीदं तथा जगत् ॥ २४ ॥  
  
चिरानुभूतमप्यर्थकार्यपीदं जगत्त्रयम् ।  
शून्यमेव निराकारं सङ्कल्पनगरं यथा ॥ २५ ॥  
  
अर्थकारि लौकिकवैदिककार्यसमर्थमपि ॥ २५ ॥  
  
यदेव चित्तसङ्कल्पस्तदेव नगरं यथा ।  
तदा तथायं ब्रह्माच्छं तदेव जगदुच्यते ॥ २६ ॥  
  
तदा सङ्कल्पनगरव्यवहारकाले । तथा अयं परिदृश्यमानः संसारोऽपि ॥ २६ ॥  
  
चिरं नित्यानुभूतोऽपि जगदर्थो न किञ्चन ।  
विद्यते पुरुषस्येन स्वप्ने स्वमरणं यथा ॥ २७ ॥  
  
स्वप्ने पुंसा मृतेनापि स्वदाहो दृश्यते यथा ।  
असदेव सदाभासं जगद्दृष्टं परे तथा ॥ २८ ॥  
  
जगत्ता चाजगत्ता च परस्यैवामलं वपुः ।  
पराभिधानं च परं न च सत्परमार्थतः ॥ २९ ॥  
  
यत्परमन्यद्रज्ज्वादि पराभिधानं सर्पाद्यभिधानगोचरो भवति तत्परमार्थतः   
सन्न ॥ २९ ॥  
  
इत्थमस्तु यदि वान्यथास्तु वा मैव भूद्भवतु कोऽत्र सम्भ्रमः ।  
मुञ्च् फल्गुनि फले फलग्रहं बुद्धवानसि कृतं परिश्रमैः ॥ ३० ॥  
  
हे राम सिद्धलोकभोगादिफलमित्थं मद्वर्णितप्रकारेणैव कल्पनामात्रमस्तु । यदि   
वा अन्यथा अन्यैर्मुनिभिर्वर्णितप्रकारेणान्यादृशमेव वास्तु । मैवाभूत्तथापि ते   
जीवन्मुक्तस्य अत्र कः सम्भ्रम आदरः । फल्गुनि सिद्ध्यदिफले फलग्रहं   
पुरुषार्थताबुद्धिं मुञ्च । यतस्त्वं ब्रह्मतत्त्वं बुद्धवानसि अतस्ते   
मायामात्ररूपसिद्धलोकवैभवप्रिज्ञानश्रमैः कृतं अलम् । साध्यं   
नास्तीत्यर्थः ॥ ३० ॥  
  
इत्यार्षे श्रीवासिष्ठमहारामायणे वाल्मीकीये दे० मो० नि० उ० परमार्थोपदेशो   
नामैकादशाधिकद्विशततमः सर्गः ॥ २११ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
परमार्थोपदेशो नामैकादशाधिकद्विशततमः सर्गः ॥ २११ ॥  
  
  