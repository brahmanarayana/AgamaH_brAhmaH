+++
title = "११४"

+++
चतुर्दशाधिकशततमः सर्गः ११४  
  
श्रीवसिष्ठ उवाच ।  
  
अथ तेषां तदा तत्र ततस्तांस्तानदर्शयन् ।  
पार्श्वगा वनवृक्षाब्धिशैलमेघवनेचरान् ॥ १ ॥  
  
इत आरभ्य वर्ण्यन्ते विपश्चिद्भ्यः प्रदर्शिताः ।  
पार्श्वगैर्वनवृक्षाब्धिशैलमेघवनेचराः ॥   
  
अथेति वनादिवर्णनविस्तारारम्भद्योतनाय । तेषां विपश्चितां पार्श्वगा   
मन्त्र्यादयस्ततः समुद्रसन्निधिप्राप्त्यनन्तरं तांस्तान्विचित्रान् वनवृक्षादीन्   
अदर्शयन् । कौतुकार्थमित्यर्थः ॥ १ ॥  
  
देव पश्यास्य शैलस्य येयमभ्रङ्कषाग्रभूः ।  
समरुन्मध्यदेशादेरश्मदेशमुपेयुषः ॥ २ ॥  
  
हे देव मध्यदेशादेरुपत्यकाधित्यकाप्रस्थादिप्रदेशात्क्रमेणाग्रे अश्मदेशं   
शिलाप्रचुरभागतामुपेयुषः अस्य शैलस्य येयमभ्रङ्कषा अत्युन्नता अत एव समरुत्   
प्रचुरवायुयुक्ता विहरद्देवगन्धर्वादियुक्ता वा अग्रभूः शिखरभूमिस्तां   
पश्येत्यर्थः ॥ २ ॥  
  
इमा बकुलपुन्नागनालिकेरकुलाकुलाः ।  
विपिनावलयो वान्तविविधामोदमारुताः ॥ ३ ॥  
  
वान्तः उद्गीर्णो विविधामोदो मारुतो याभिः । या इमा विपिनावलयस्ता अपि पश्य ॥ ३ ॥  
  
लुनात्युपत्यकां वार्धिः शैलशालिशिलावलीः ।  
वनालीर्लहरीदात्रैरापादफलपल्लवाः ॥ ४ ॥  
  
वार्धिर्लहरीलक्षणैर्दात्रैरुपत्यकामद्रेरासन्नां भूमिं लुनाति । तथा शैले शान्ते   
शोभन्ते याः शिलावलयस्ताश्च लुनाति । तथा आपादं फलपल्लवव्याप्ता वनालीश्च   
लुनाति पश्येत्यर्थः ॥ ४ ॥  
  
अधित्यकासु मेघालीर्नृत्यतां स्वाम्बुभूभृताम् ।  
धुनोति जलधिर्बालो गृहधूमावलीमिव ॥ ५ ॥  
  
जलधिः पवनकम्पिततरुलताभुजाद्यभिनयैर्नृत्यतां   
स्वेदबिन्दुप्रायस्वाम्बुकणाञ्चितानां भूभृतामधित्यकासु विश्रान्ता मेघालीः   
पवनेन धुनोति । यथा बालः स्वगृहधूमावलीं व्यजनपवनेन धुनोति   
तद्वत्पश्य ॥ ५ ॥  
  
राकाब्धिपूरसम्प्रोतशङ्खशाखास्तटद्रुमाः ।  
चन्द्रबिम्बफलाः कल्पवृक्षा इव विभान्त्यमी ॥ ६ ॥  
  
राकासु पूर्णेन्दूदयकाले प्रवृद्धस्याब्धेः पूरैः सम्प्रोतशङ्खा शाखा   
येषां तथाविधा अमी तटद्रुमाश्चन्द्रबिम्बानीवामृतरसपूर्णानि शुभ्राणि च   
फलानि येषां तथाविधाः कल्पवृक्षा इव विभान्ति । पश्येति सर्वत्रानुषङ्गः ॥ ६ ॥  
  
रत्नपुष्पभरापूर्णरक्तपल्लवपाणयः ।  
भवन्तं पूजयन्तीव लतादारान्विता द्रुमाः ॥ ७ ॥  
  
लतारूपैर्दारैरन्विता द्रुमा रत्नसदृशैः पुष्पभरैः आपूर्णा   
रक्तपल्लवलक्षणाः पाणयो येषां तथाविधाः सन्तः स्वगृहं प्राप्तमतिथिं   
भवन्तं पूजयन्तीव किरन्तीत्यर्थः ॥ ७ ॥  
  
प्रोतोर्मिमकरग्रासैर्दृषद्दन्तैर्गुहामुखैः ।  
ऋक्षवानृक्षवद्भूभृद्धत्ते घुरघुरारवम् ॥ ८ ॥  
  
प्रोतोर्मीन्मकरान्ग्रसन्ति तथाविधैः   
शुक्लादिवर्णदृषद्दन्तैर्गुहालक्षणैर्मुखैः ऋक्षवान्नाम भूभृत्   
ऋक्षवद्भल्लूकवद्घुरघुरारवं धत्ते ॥ ८ ॥  
  
महेन्द्रो मन्द्रगर्जाभिरभिक्षिपति गर्जतः ।  
पर्जन्यानूर्जितो जन्यः प्रतिजन्यान्यथा जडैः ॥ ९ ॥  
  
अयं महेन्द्रो गिरिरूर्ध्व गर्जतः पर्जन्यानधो मन्द्रगर्जाभिरभिमुखं क्षिपति   
भर्त्सयति । यथा ऊर्जितो जन्यो युद्धकुशलः प्रतिजन्यान्रिपूञ्जडैर्वाक्यैः क्षिपति   
तद्वत् ॥ ९ ॥  
  
चन्दनारूषितः श्रीमाञ्जेतुं जलधिवेल्लनाः ।  
समुद्यत इवोच्चोऽसौ मल्लो मलयपर्वतः ॥ १० ॥  
  
असौ मलयपर्वतलक्षणो मल्लो जलधेः प्रतिमल्लस्य लहरीभुजवेल्लनाः जेतुं   
समुद्यत इव ॥ १० ॥  
  
सर्वतः कचितोऽजस्रं रत्नवीचिभिरम्बुधिः ।  
भूरत्नवलयभ्रान्त्या प्रेक्ष्यते सूर्यमार्गगैः ॥ ११ ॥  
  
सर्वतो रत्नयुक्तवीचिभिः कचितोऽयमम्बुधिः सूर्यमार्गगैर्नभश्चरैरजस्रं   
भूरत्नवलयभ्रान्त्या प्रेक्ष्यते । कचितौजस्कम् इति पाठे ऐकपद्ये क्रियाविशेषणं   
योज्यम् ॥ ११ ॥  
  
सरन्ति रत्नमूर्धानश्चलकानिलपायिनः [चलकानिलेति सन्धिरार्षः ।] ।  
वानपूराः पर्वतकाः सर्पा इव नतोन्नतैः ॥ १२ ॥   
  
वानं वनसमूहास्तैः पूर्यन्त इति वानपूराः पर्वतकाः सूक्ष्माः पर्वताः वायुना   
वने कम्प्यमाने चलकाः सन्तः सर्पा इव सरन्ति । रत्नमूर्धानः अनिलपायिन इति   
साधारणे विशेषणे । नतोन्नतैर्गतिभेदैः ॥ १२ ॥  
  
भ्रमन्तो वीचिशृङ्गेषु मकरेभाः करोत्कटैः ।  
हरन्ति सीकराम्भोदा मेघानुद्राविता इव ॥ १३ ॥  
  
वीचिशृङ्गेषु भ्रमन्तः सामुद्रा मकरा आरण्या इभाश्च वीचिशृङ्गेषु   
निर्गच्छत्सु प्रविशत्सु च परस्परग्रहणाय करैरुत्कटैर्व्यात्तैर्मुखैश्च भ्रमन्तो   
मेघैरनुद्राविता अनुद्रुताः सीकरमुचोऽम्भोदा इव हरन्ति कौतुकदर्शिनां मन इति   
शेषः ॥ १३ ॥  
  
आवर्तवलिताकारः सीकरोत्करकीर्णदिक् ।  
पूर्णत्वात्तु शिरोऽशक्तो म्रियतेऽत्युत्करः करी ॥ १४ ॥  
  
तत्रैकः करी दैवादगाधे जले आवर्तेन कलितः परिवर्तित आकारो यस्य तथाविधः सन्   
सीकरोत्करैः कीर्णा दिशो येन तथाविधो भूत्वा मज्जनजलपूर्णत्वात्तु शिर   
उन्नेतुमशक्त ऊर्ध्वीकृतकरः सन् म्रियते पश्य ॥ १४ ॥  
  
विविधप्राणिसम्पूर्णाः सजलाद्रिनतोन्नताः ।  
यथैवाम्भोधयः सर्वास्तथैव द्वीपभूमयः ॥ १५ ॥  
  
सजलाश्च ते अद्रिभिर्नतोन्नता विषमाश्च अम्भोधयो यथा सन्ति तथा सर्वा   
द्वीपभूमयोऽपि सन्तीति बोध्यमित्यर्थः ॥ १५ ॥  
  
आवर्तानात्मनोऽनन्यानप्यन्यानिव भास्वरान् ।  
गृह्यमाणानसद्रूपान्दृश्यमानानपि स्फुटान् ॥ १६ ॥  
  
अम्बुधिर्ब्रह्मजगन्तीव आवर्तान् धत्ते इति द्वयोरन्वयः ।   
आत्मनोऽनन्यानप्यन्यानिवेत्यादिविशेषणानि आवर्तजगतोः साधारण्येन योज्यानि ॥ १६ ॥  
  
तरङ्गतरलानन्तर्जडानप्यम्बुधिश्चलान् ।  
धत्ते ब्रह्मजगन्तीव सान्तानप्यन्तवर्जितान् ॥ १७ ॥  
  
यानन्तरिन्द्रवद्भानुमणीन्धत्तेऽम्बुधिर्बहून् ।  
मन्थापहृतसर्वस्वो देवेभ्यः परिरक्षितान् ॥ १८ ॥  
  
मन्थने देवासुरैरपहृतसर्वस्वोऽम्बुधिस्तस्मिन्काले देवेभ्यः परिरक्षितान्गोपितान्   
यान् बहून्भानुमणीनन्तर्धत्ते । इन्द्रवत् यथा इन्द्रः असुरेभ्यो   
गोपयन्मणीनन्तर्धत्ते तद्वत् ॥ १८ ॥  
  
दृश्यमानान्महातेजस्तथा पातालतोऽप्यलम् ।  
प्रतिबिम्बविभङ्ग्यान्तरसत्यानिव गोपितान् ॥ १९ ॥  
  
तथा महातेजोरूपानत एव पातालतोऽपि अलं दृश्यमानान् यन्मणीन्   
प्रतिबिम्बविभङ्ग्या असत्यानिव कृत्वा अन्तर्गोपितान्धत्ते ॥ १९ ॥  
  
तेषां मध्यादेकमेहं प्रत्यहं पश्चिमार्णवे ।  
निक्षेपाय क्षिपति यं तेन मन्ये दिनं भवेत् ॥ २० ॥  
  
तेषां मणीनां मध्यात्प्रत्यहमेकं यं मणिं पश्चिमार्णवे निक्षेपायान्तरिक्षे   
क्षिपति तेन तद्दिनं भवेदिति मन्ये इत्युत्प्रेक्षा ॥ २० ॥  
  
नानदिग्देशपयसामब्धौ साधुसमागमः ।  
यात्रायामिव लोकानां मिथः कलकलान्वितः ॥ २१ ॥  
  
अब्धिकलकले हेतुमुत्प्रेक्षमाण आह - नानेति ॥ २१ ॥  
  
जलेचरावरा नूनं सागरार्णवसङ्गमे ।  
अन्योन्यवेल्लनाद्युद्धं न कदाचन शाम्यति ॥ २२ ॥  
  
युद्धोत्साहवतां मध्ये जलेचरा एव वराः । नूनमिति वितर्के । कुतः । यतः   
सागरार्णवयोः पूर्वापरसमुद्रयोः सङ्गमे येषां सदैवान्योन्यवेल्लनान्न   
कदाचन युद्धं शाम्यति ॥ २२ ॥  
  
ताम्यत्तिमितरङ्गाग्रनर्तनावर्तविभ्रमम् ।  
वलयन्वायुरायाति वान्तसीकरमौक्तिकैः ॥ २३ ॥  
  
ताम्यतां ग्लायतां तिमीनां मत्स्यभेदानां तरङ्गाग्रेषु नर्तने य   
आवर्तविभ्रमस्तं वान्तैरुद्गीर्णैः सीकरलक्षणैः सीकरसहितैर्वा मौक्तिकैः   
पारितोषिकैर्वलयन्वेष्टयन्प्रभुरिव वायुरायाति पश्य ॥ २३ ॥  
  
सरिन्मुक्तालतामध्यमध्यस्थाब्दमणीश्वराः ।  
दीर्घाः खणखणायन्ते चञ्चलाः सर्वतोऽम्बुधेः ॥ २४ ॥  
  
सरिल्लक्षणानां मुक्तालतानां मध्ये मध्ये स्थिता अब्दलक्षणा मणीश्वरा   
मणिश्रेष्ठा अम्बुधेः कण्ठे सर्वतो दीर्घा लम्बमानाः   
परस्पराभिघातात्खणखणायन्त इत्युत्प्रेक्षा ॥ २४ ॥  
  
महेन्द्राद्रेर्गुहागेहपरावृत्तार्णवाध्वनाम् ।  
भाङ्कारिण्यो भुवः सिद्धसाध्यानां सुसुखावहः ॥ २५ ॥  
  
पुनः कीदृशो वायुः । महेन्द्राद्रेर्भाकारिण्यः अरतिकारिणीः ।   
विभक्तिव्यत्ययश्छान्दसः । भुवः प्राप्य तत्रारुच्या गुहागेहेषु रत्यर्थं   
परावृत्तार्णवाध्वनां सिद्धानां साध्यानां च देवयोनिभेदानां   
रतिश्रमापनोदेन सुसुखावहः ॥ २५ ॥  
  
मन्दरः कन्दरोद्गीर्णैः प्रसरैर्मातरिश्वनः ।  
कम्पाकुलवनाभोगः पुष्पमेघांस्तनोति खे ॥ २६ ॥  
  
अपरो मन्दरं वर्णयन्दर्शयति - मन्दर इति । कन्दरेभ्य उद्गीर्णैर्मातरिश्वनो   
वायोः प्रसरैः खे पुष्पवर्षिणो मेघांस्तनोति विस्तारयति । प्रस्थारूढान् मेघान्   
पुष्पैः पूरयतीति यावत् ॥ २६ ॥   
  
चूतनीपकदम्बाढ्यगन्धमादनकन्दरान् ।  
विशन्ति मेघहरिणास्तडित्तरललोचनाः ॥ २७ ॥  
  
हिमवत्कन्दरोद्गीर्णा वल्लीवलयताण्डवम् ।  
तन्वाया वायवो यान्ति विभिन्नाब्दाब्धिवीचयः ॥ २८ ॥  
  
विभिन्ना अब्दाः अब्धिवीचयश्चयैः । शैत्यमान्द्यसौरभ्योपपादकानि विशेषणानि ॥   
२८ ॥  
  
तात चूतकदम्बाग्रपरामर्शसुगन्धयः ।  
वलयन्त्यब्धिकल्लोलान्गन्धमादनवायवः ॥ २९ ॥  
  
जलदान्वलयन्वायुरलकालकतां गतान् ।  
इत आयाति पुष्पाभ्रं रचयन्वनवीथिषु ॥ ३० ॥  
  
अलकायाः कुबेरपुर्या अलकतां कुन्तलतां गतान्प्राप्तान् ॥ ३० ॥  
  
कुन्दमन्दारसन्दोहमधुरामोदमन्थरान् ।  
तुषारसीकरोन्मिश्रानिवात्र कलयानिलान् ॥ ३१ ॥  
  
अत्रास्मिन्गन्धमादने अनिलान्कलय स्पृश ॥ ३१ ॥  
  
नालिकेरलतालास्यलब्धतिक्तसुगन्धयः ।  
पतन्ति पवनाः पश्य पारसीकपुरीः पुरा ॥ ३२ ॥  
  
नालिकेरतरूणां मल्लिकादिलतानां च लास्येन क्रमाल्लब्धस्तन्मद्यतिक्तगन्धः   
सुगन्धश्च यैः । पुरा पश्य ॥ ३२ ॥  
  
धुन्वानाः पुष्पितेशानवनकर्पूरवारिदान् ।  
चालयन्तोऽनिला वान्ति कैलासकमलाकरान् ॥ ३३ ॥  
  
पुष्पितं यदीशानस्य प्रमदवनं तत्रत्यकदलीकर्पूरसुरभीन्वारिदान्धुन्वानाः ॥   
३३ ॥  
  
करीन्द्रकुम्भनिष्क्रान्तमदमन्थरमूर्तयः ।  
इमे शुकशुकायन्ते विन्ध्यकन्दरवायवः ॥ ३४ ॥  
  
शुकशुकायन्ते इति वीरणस्तम्बोद्भूताव्यक्तध्वन्यनुकरणम् । अथवा विन्ध्यशुकैः   
सह निर्गमनात्तद्वर्णैः शुकायन्ते हरितायन्ते ॥ ३४ ॥  
  
शबरीणां शरीरेषु शीर्णपर्णोत्करे गिरौ ।  
नाराचैः पर्णशबरैर्वनाली नगरायते ॥ ३५ ॥  
  
शबरीणां शरीरेषु परिधानकल्पनया शीर्णपर्णोत्करे मलयगिरौ पर्णपरिधानैः   
शबरैस्तन्नाराचैश्च पूर्णा अल्पावशेषमृगपक्षिगणा मलयवनाली   
नगरमिवाचरति नगरायते ॥ ३५ ॥   
  
अब्ध्यद्रिसरिदम्भोदवनलेखाङ्गिका दिशः ।  
त्वत्प्रतापबलैरेता हसन्तीवार्करश्मिभिः ॥ ३६ ॥  
  
अत्रोपशैलवनवीथिषु पुष्पशय्या विद्याधरीविरचिताः परिवर्णयन्ति ।  
पार्श्वद्वयस्थपरिवृत्तपदात्समुद्राद्व्यावृत्तमुग्धवनितापुरुषायितानि ॥   
३७ ॥  
  
अत्रास्मिन्प्रदेशे उपशैलवनवीथिषु रत्यर्थ विद्याधरीभिर्विरचिताः पुष्पशय्याः   
परिवर्णयन्ति सूचयन्ति । कस्माल्लिङ्गात्किं सूचयन्ति तदाह - पार्श्वेति । समुद्रात्   
अलक्तकमुद्रासहितात्पार्श्वद्वयस्थात्परिवृत्तात्सम्यङ्निष्पन्नात्पदालिङ्गात् । पुंसि   
रतिश्रान्ते सति अधोदेशाद्व्यावृत्तायाः मुग्धवनितायाः उपरि सुरतलक्षणानि   
पुरुषायितानि पुरुषवदाचरणानि सूचयन्तीत्यर्थः ॥ ३७ ॥  
  
इत्यार्षे श्रीवासिष्ठमहारामायणे वा० दे० मो० निर्वा० उ० अवि० विप० दिग्दर्शनं   
नाम चतुर्दशाधिकशततमः सर्गः ॥ ११४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
दिग्दर्शनं नाम चतुर्दशाधिकशततमः सर्गः ॥ ११४ ॥  
  