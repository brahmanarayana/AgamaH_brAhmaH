+++
title = "१०८"

+++
अष्टाधिकशततमः सर्गः १०८  
  
श्रीराम उवाच ।  
  
अविद्या दृश्यरूपेयं कचन्ती यस्य विद्यते ।  
चिन्नभःस्वप्ननगरी दृश्यमानापि शून्यकम् ॥ १ ॥  
  
अनष्टायामविद्यायां जगदन्तो न कर्हिचित् ।  
अत्रार्थे विस्तराच्चित्रमविद्याख्यानमीर्यते ॥   
  
वर्णितायाः संसृतिरूपाया अविद्यायास्तत्त्वज्ञानेन त्रैकालिका सत्त्वापत्तिलक्षणं   
वाधं विनापि देशतः कालतो वा अन्तः सम्भवति न वेति सन्देहानो रामः पृच्छति   
- अविद्येति । इयं चिन्नभःस्वप्ननगरी विद्यमानापि शून्यभूता दृश्यरूपा   
अविद्या यस्य पुंसः अबाधात्कचन्ती विद्यते तस्याज्ञस्य सा कियत्कालं स्यात् किंरूपा   
स्यात्किमात्मिका च स्यात् देशतश्च कियती वा स्यादित्येवं पुनर्मेत्वया कथ्यतामिति   
द्वयोरन्वयः ॥ १ ॥  
  
तस्याज्ञस्य कियत्कालं क्ंरूपा स्यात्किमात्मिका ।  
कियती सा च वेत्येवं मुने मे कथ्यतां पुनः ॥ २ ॥  
  
तस्मिन्विपश्चिच्चरिते चतुर्दिक्षुविपश्चितः ।  
इह द्विषत्समुत्थानोदन्तश्रुत्यन्तमुच्यते ॥   
  
श्रीवसिष्ठ उवाच ।  
  
अविद्या विद्यते येषामज्ञानां भूतलादिका ।  
तेषामस्यां ब्रह्मणीव नास्त्यन्तोऽत्र कथां शृणु ॥ ३ ॥  
  
तत्र संशयद्वितीयकोटिं परिगृह्य वसिष्ठस्तत्प्रतिष्ठापनाय प्रथमं   
विपश्चित्कथां श्रावयितुं राममवधापयति - अविद्येति । ब्रह्मणि यथा देशतः   
कालतो वा अन्तो नास्ति तद्वदस्यामपि नास्ति । ब्रह्मणि यथा देशतः कालतो वा अन्तो नास्ति   
तद्वदस्यामपि नास्ति । अत्रास्मिन्नर्थे उपपादिकां वक्ष्यमाणकथां शृण्वित्यर्थः   
॥ ३ ॥  
  
सदृशं जगतोऽस्यास्ति क्वचिदम्बरकोणके ।  
कस्मिंश्चित्त्रिजगत्किञ्चिदनयैव व्यवस्थया ॥ ४ ॥  
  
तामेव प्रस्तौति - सदृशमिति । लोकालोककलधौतशिलाप्राये कस्मिंश्चिद्वस्तुनि   
स्थिते चिदम्बरस्य कोणके तत्रापि क्वचित्प्रदेशे अस्य जगतस्त्रैलोक्यस्य सदृशं   
किञ्चित्त्रिजगदनयैवैतज्जगत्प्रसिद्धया भुवनद्वीपदेशकालादिव्यवस्थया   
मर्यादया अस्ति ॥ ४ ॥  
  
अस्ति कश्चिद्भुवो भागो भूषणं तत्र भूस्थितेः ।  
पुरी ततमितिर्नाम्ना सुव्यक्तकलनाऽवनौ ॥ ५ ॥  
  
तत्र जम्बूद्वीपलक्षणाया भूस्थितेर्भूषणभूतः कश्चिद्भुवो भागोऽस्ति । तत्रापि   
गिरिवप्रवालुकादिकृतवैषम्याभावान्नरगजतुरगरथादीनां सुव्यक्ता   
सञ्चारादिव्यवहारकलना यस्यां सम्भवति तथाविधायामवनौ समभूमौ   
नाम्ना ततमितिरिति प्रसिद्धा पुरी अस्तीत्यर्थः ॥ ५ ॥  
  
तत्रासीत्पार्थिवः कश्चिद्विपश्चिदिति विश्रुतः ।  
यः सभायां सुसभ्यायां विपश्चित्त्वाद्विराजते ॥ ६ ॥  
  
तत्र तस्यां पुर्या शोभनाः सभ्या यस्यां तथाविधायां सभायां   
विपश्चित्त्वात्सर्वशास्त्रेषु विद्वत्त्वाद्विराजते ॥ ६ ॥  
  
राजहम्स इवाब्जिन्यामृक्षचक्र इवोडुराट् ।  
सुमेरुरिव शैलौघे यः सभायामराजत ॥ ७ ॥  
  
वैभवसौन्दर्यादिनापि तस्य तत्र विराजमानतामाह - राजहम्स इति ।   
अब्जिन्यामब्जवत्यां सरस्याम् । ऋक्षचक्रे नक्षत्रगणे उडुराट् चन्द्र इव ॥ ७ ॥  
  
निवर्तते यतोऽशक्त्या वचनं गुणवर्णनात् ।  
कबीनामचलाकारा भवेद्भा भूधरो यथा ॥ ८ ॥  
  
सर्वत्रोत्तरोत्तरगुणोत्कर्षवर्णने प्रवृत्तं कवीनां वचनं यतो   
यस्माद्विपश्चितोऽवधेः सकाशाद्गुणानन्त्येन निरुपमत्वेन च वर्णनाशक्त्या   
वर्णनान्निवर्तते तथापि कवयस्तं भजन्त एव । यतो यस्माद्विपश्चितः   
सकाशात्कवीनामचलाकारा स्थिरा सम्पत्ख्यातिगुणोत्कर्षप्रयुक्ता भा शोभा भवेत् ।   
स हि भूधरो मेरुर्यथास्वाश्रितनरमृगतृणगुल्मादीन्स्वभासा स्वणीकरोति   
तादृश इत्यर्थः ॥ ८ ॥  
  
प्रातःप्रातर्विकसितात्सर्वाशाभासनोद्यतात् ।  
यतः प्रतापजनितश्रीरुदेत्यम्बुजादिव ॥ ९ ॥  
  
श्रीः सम्पत् । अम्बुजपक्षे प्रतापादातपाज्जनिता श्रीः शोभा ॥ ९ ॥  
  
स ब्रह्मण्यमतिर्मानी वह्निमेवाधिदैवतम् ।  
अपूजयत्समं भक्त्या देवं वेत्ति स्म नेतरम् ॥ १० ॥  
  
ब्रह्मण्या ब्राह्मणहिता मतिर्यस्य अत एव देवेषु   
वह्नेर्ब्राह्मणत्वाद्वह्निमेवाधिदैवतं देवेषु अपूजयत् । तथा चाग्न्युपस्थाने   
मन्त्रः त्वं देवेषु ब्राह्मणोऽस्यहं मनुष्येषु ब्राह्मणो हि   
ब्राह्मणमुपधावत्युप त्वा धावामिति । तदग्निनैव देवेषु ब्रह्माभवत् इति   
वाजसनेयके ॥ १० ॥  
  
समत्स्यमकरव्यूहा गजवाजिगणान्विताः ।  
आवर्तचक्रव्यूहाढ्याः कल्लोलबलमालिताः ॥ ११ ॥  
  
अस्य मन्त्रिषु मध्ये अकम्पना धीरा बाहुबलेन चाधिका अकम्पनेन निर्भयेन बलेन   
सैन्येन चाधिकाश्चत्वारो मन्त्रिणश्चत्वारः सत्सागरा इव चतसृषु दिक्षु   
परचक्रनिरोधेन देशमर्यादापालने युक्ता नियुक्ता इति द्वयोरन्वयः । तत्र सागराः   
समत्स्यमकरव्यूहाः मन्त्रिणस्तु गजवाजिगणान्विताः । समुद्रा आवर्तव्यूहाढ्याः   
मन्त्रिणश्चक्रव्यूहाढ्याः । समुद्राः कल्लोलमालिताः । मन्त्रिणो बलमालिताः ॥ ११ ॥  
  
मर्यादापालने युक्ता अकम्पनबलाधिकाः ।  
मन्त्रिष्वप्यस्य चत्वारो दिक्षु सत्सागरा इव ॥ १२ ॥  
  
समुद्राः अकम्पनानां पर्वतानां बलेनाधिकाः ॥ १२ ॥  
  
तैरशेषककुप्चक्रनाभिराभासितावनिः ।  
आसीत्सुदुर्जयो जेता स दुदर्शनचक्रवत् ॥ १३ ॥  
  
तैर्मन्त्रिभिः स राजा अशेषणां ककुप् चक्राणां दिक्चक्राणां नाभिरिव   
आधारभूतः सन् सुदर्शनचक्रवत्सुदर्जयः शत्रुभिरपरिभवनीयः स्वयं जेता च   
आसीत् ॥ १३ ॥  
  
तमेकदा ययौ पूर्वदिङ्मुखाच्चतुरश्चरः ।  
स उवाच रहो रंहोगतिघोराक्षरं वचः ॥ १४ ॥  
  
चरश्चारः आययौ । रंहः कालरय इव दुर्निवारत्वाद्घोराण्यक्षराणि यस्मिन् ॥ १४ ॥  
  
देव दुर्द्रुमविश्रान्तधरागोबन्धनाच्युत ।  
श्रूयतां मन्मुखात्पश्चाद्यथाप्राप्तं विधीयताम् ॥ १५ ॥  
  
दोर्द्रुमयोर्विश्रान्तेन धरागोबन्धनेन अच्युत अविच्युत । सदैव   
भूस्त्वद्भुजावष्टब्धेति यावत् । अत्राच्युतपदश्लेषाद्विष्णुत्वारोपोऽपि गम्यते ॥ १५ ॥  
  
पूर्वदिङ्मुखसामन्तो ज्वरेणास्तमुपागतः ।  
मन्ये जेतुं यमं यातस्त्वयारब्धो जितारिणा ॥ १६ ॥  
  
पूर्वदिङ्मुखे त्वया मर्यादापालनाय नियुक्तो यः सामन्तः प्रागुक्तमन्त्री स   
ज्वरेणास्तं मरणमुपागतः । तत्रोत्प्रेक्षते - मन्ये इति । जितारिणा त्वया दिग्विजयाय   
आरब्धः उपक्रम्य नियुक्तः स दक्षिणदिक्पतिं यमं जेतुं यात इति मन्ये ॥ १६ ॥  
  
तस्मिन्समन्ततो जेतुं दक्षिणापथनायकः ।  
पूर्वापराभ्यामाक्रम्य बलाभ्यामरिणाऽऽहतः ॥ १७ ॥  
  
तस्मिन्मृते सति दक्षिणापथनायकस्त्वत्सामन्तः समन्ततः पूर्वां दक्षिणां च   
दिशं जेतुन्न् प्रवृत्तः सोऽप्यरिणा पूर्वापराभ्यां बलाभ्यामाक्रम्य हतः ॥ १७ ॥  
  
तस्मिन्मृते समागम्य यावद्वारुणदिक्पतिः ।  
बलेनायाति ककुभौ ते समादातुमादृतः ॥ १८ ॥  
  
तस्मिन्मृते सति वारुणदिशः पतिस्ते सामन्तो यावद्बलेन समागम्य ते पूर्वदक्षिणे   
ककुभौ दिशौ समादातुमादृतः सन्नायाति तावदेव अरिभिः पूर्वदेशनृपैः   
सार्धं दक्षिणापथपार्थिवैः असौ अर्धमार्गे रणे हत इति द्वयोः सम्बन्धः ॥ १८ ॥   
  
पूर्वदेशनृपैः सार्धं दक्षिणापथपार्थिवैः ।  
तावदेवारिभिरसावर्धमार्गे रणे हतः ॥ १९ ॥  
  
श्रीवसिष्ठ उवाच ।  
  
अथास्मिन्कथयत्येवं त्वरार्तमपरश्चरः ।  
उपप्लवजडोत्पीड [उपप्लवो जडोत्पीड इति पाठश्चिन्त्यः ।] इव हर्म्यं   
विवेश ह ॥ २० ॥  
  
अपरश्चरस्त्वरया आर्त पीडितं यथा स्यात्तथा हर्म्यं विवेश ह किल । उपप्लवे प्रलये   
प्रसिद्धो जडोत्पीडो जलप्रवाह इव ॥ २० ॥  
  
चर उवाच ।  
  
उत्तराशाबलाध्यक्षो देवारिभिरुपद्रुतः ।  
इत आयाति सबलो भग्नसेत्वम्बुपूरवत् ॥ २१ ॥  
  
हे देव ॥ २१ ॥  
  
श्रीवसिष्ठ उवाच ।  
  
इति श्रुत्वा महीपालः कालक्षेपमवास्तवम् ।  
मन्यमान उवाचेदं निर्गच्छन्वरमन्दिरात् ॥ २२ ॥  
  
वस्तूनां वास्तूनां चाहितमवास्तवं मन्यमानः सन् वरमन्दिरान्निर्गच्छन्नेव   
उवाच । सन्निहितान्पुरुषान्प्रतीत्यर्थः ॥ २२ ॥  
  
राज्ञः सन्नह्य सामन्तानानीयन्तां च मन्त्रिणः ।  
उद्घाट्यन्तां हेतिशाला दीयन्तां घोरहेतयः ॥ २३ ॥  
  
किमुवाच । राज्ञस्तथा सामन्तान्मन्त्रिणश्च सन्नह्य युद्धसन्नाहयुक्तान्कृत्वा   
सर्वेऽप्यानीयन्ताम् । ल्यबन्तक्रियाकर्मणोऽनभिहितत्वात्पक्त्वौदनं भुज्यत   
इतिवद्द्वितीया । पक्त्वौदनो भुज्यत इति प्रयोगे त्वभिहिते प्रधानक्रियाकर्मणि प्रथमैव   
। क्त्वान्तक्रियायां त्वार्थिकोऽन्वयो न शाब्दः । हेतीनामायुधानां शालाः   
कोशगृहा उद्घाट्यन्ताम् ॥ २३ ॥  
  
श्लेष्यन्तां कङ्कटा देहेष्वागच्छन्तु पदातयः ।  
गण्यन्तामाशु सैन्यानि क्रियन्तां वरकल्पनाः ॥ २४ ॥  
  
वरकल्पनाः भटश्रेष्ठसमर्थनाः ॥ २४ ॥  
  
कल्प्यन्तां च बलाध्यक्षाः प्रेष्यन्तामभितश्चराः ।  
  
श्रीवसिष्ठ उवाच ।  
  
वदत्येवं त्वरायुक्तं संरम्भवति राजनि ॥ २५ ॥  
  
प्रतीहार उवाचेदं प्रविश्याकुलमानतः ।  
  
प्रतीहार उवाच ।  
  
उत्तराशाबलाध्यक्षो देव द्वार्यवतिष्ठति ।  
काङ्क्षत्यब्जमिवार्कस्य देवदेवस्य दर्शनम् ॥ २६ ॥  
  
देवदेवस्य राजाधिराजस्य तव ॥ २६ ॥  
  
राजोवाच ।  
  
गच्छाविलम्बितं तावदेनमेव प्रवेशय ।  
जानीमः किं दिगन्तेषु वृत्तं वृत्तान्तसंश्रवात् ॥ २७ ॥  
  
वृत्तान्तस्य संश्रवात्सम्यक्श्रवणात् दिगन्तेषु किं वृत्तमिति जानीमो ज्ञास्यामः   
॥ २७ ॥  
  
श्रीवसिष्ठ उवाच ।  
  
इत्युक्त उत्तराशेशं प्रतिहारप्रवेशितम् ।  
प्रणामपरमग्रेऽसौ राजाऽपश्यद्बलाधिपम् ॥ २८ ॥  
  
इति राज्ञा उक्ते सति प्रतिहारप्रवेशितमुत्तराशेशमग्रे प्रणामपरं राजा अपश्यत् ॥   
२८ ॥  
  
क्षतविक्षतसर्वाङ्गमङ्गमङ्गेषुसन्ततम् ।  
श्वासाकुलं वमद्रक्तं धैर्येणाबलनिर्जितम् ॥ २९ ॥  
  
अङ्गमङ्गं प्रत्यङ्गं इषुभिः सन्ततम् । अबलमत एव निर्जितम् । धैर्येणेति   
पदस्योत्तरत्र सम्बन्धः ॥ २९ ॥  
  
स प्रणम्य त्वरायुक्तमुवाचेदमुपक्रमम् ।  
संस्तभ्याङ्गव्यथामाशु सन्ततोच्छ्वासमुच्छ्वसन् ॥ ३० ॥  
  
स धैर्येण अङ्गव्यथां संस्तभ्य प्रणम्य अयं वक्ष्यमाण उपक्रमो   
यस्मिंस्तदिदमुपक्रमं वाक्यमुवाच ॥ ३० ॥  
  
बलाध्यक्ष उवाच ।  
  
देव त्रयोऽपि दिक्पाला बलेन बहुना सह ।  
त्वदाज्ञयेव निर्जेतुं यमं यमपुरं गताः ॥ ३१ ॥  
  
त्रयोऽपि प्रागुक्तास्ते दिक्पालाः सामन्ता यमपुरं गताः । मृता इति यावत् । त्वदाज्ञया   
यमं निर्जेतुमिवेत्युत्प्रेक्षा ॥ ३१ ॥  
  
तद्देशपालनाद्यर्थमशक्तं मामिमं ततः ।  
अनुद्रवन्तो बहवो भूपाः प्राप्ता बलादिह ॥ ३२ ॥  
  
महत्परबलं प्राप्तमिदं देवस्य मण्डलम् ।  
विधीयतां तथाप्राप्तं न देवस्यास्ति दुर्जयम् ॥ ३३ ॥  
  
श्रीवसिष्ठ उवाच ।   
  
अथ तस्मिन्वदत्येवमार्तिमत्याजिविक्षते ।  
सहसैवाभ्युवाचेदं प्रविश्य पुरुषोऽपरः ॥ ३४ ॥  
  
प्राप्तं परबलं तथा तन्निर्जितास्मद्बलवद्दुर्दशाप्राप्तं विधीयताम् ॥ ३३ ॥  
  
पुरुषा मण्डलस्यास्य विपुला दललीलया ।  
स्थितान्यरिबलान्युच्चैश्चतुर्दिक्कं नरेश्वर ॥ ३५ ॥  
  
हे नरेश्वर अस्य मण्डलस्य पुरुषादलानामश्वत्थादिपर्णानां प्रसिद्धया   
कम्पलीलया विपुला विस्तीर्णाः सम्पन्नाः । चतुर्दिक्कमरिबलान्युच्चैः स्थितानि ॥ ३५ ॥  
  
कचच्चक्रगदाप्रासकुन्तकाननकान्तिभिः ।  
वलिता नोऽरिभिर्भूमिर्लोकालोकतटैरिव ॥ ३६ ॥  
  
नः भूमिररिभिर्वलिता वेष्टिता ॥ ३६ ॥  
  
पताकायुधयोध्रङ्गाश्चलत्परिकराकुलाः ।  
विसरन्ति रथास्तत्र प्रोड्डीनत्रिपुरौघवत् ॥ ३७ ॥  
  
पताका आयुधानि योद्धारश्चाङ्गे येषाम् ॥ ३७ ॥  
  
करानुन्नामयन्तः खे मांसवृक्षवनोपमाः ।  
बृंहन्ति वारणव्यूहा वर्षावारिदवृन्दवत् ॥ ३८ ॥  
  
करान् शुण्डाग्राणि । वर्षासु प्रसिद्धवारिदवृन्दवत् बृंहन्ति गर्जन्ति ॥ ३८ ॥  
  
नतोन्नतानि कुर्वन्तः स्पन्देनोर्वीनतोन्नतैः ।  
हेषन्ते हयसङ्घाता वातस्पन्दमहाब्धिवत् ॥ ३९ ॥  
  
स्पन्देन गतिक्रमेण उर्वीनतोन्नतैः सदृशानि नतोन्नतानि कुर्वन्तः । वातेन स्पन्दन्त   
इति वातस्पन्दैर्महाब्धिभिस्तुल्यं हेषन्ते ॥ ३९ ॥  
  
रसन्ति तुरगापुराः फेनिलावर्तपातिनः ।  
सर्वतो बलयाकारा लवणार्णववारिवत् ॥ ४० ॥  
  
रसन्ति ध्वनन्ति । फेनिलाश्च ते आवर्तवत्पातिनो भ्रमन्त इति यावत् ॥ ४० ॥  
  
आकाशकान्तिसन्नाहैर्दिशं प्रति बलं बलम् ।  
उदेत्यलघुकल्लोलैः प्रलयार्णवपूरवत् ॥ ४१ ॥  
  
आकाशवत्स्वच्छकान्तिभिः कवचशस्त्रादिसन्नाहैरुपलक्षितं बलं दिशं दिशं   
प्रति उदेति । वीप्साव्यत्यासश्छान्दसः ॥ ४१ ॥  
  
शरास्त्रशस्त्रसन्नाहमुकुटाभरणत्विषः ।  
कचन्ति त्वत्प्रतापाग्नेर्ज्वाला इव तदङ्गगाः ॥ ४२ ॥  
  
तेषां बलानामङ्गगाः शरास्त्रशस्त्रादित्विषस्त्वत्प्रतापाग्नेर्ज्वाला इव कचन्ति ॥ ४२ ॥  
  
समत्स्यमकरव्यूहाः सचक्रावर्तवृत्तयः ।  
उद्यन्ति सैन्यसङ्घट्टैः कल्लोला जलधेरिव ॥ ४३ ॥  
  
मत्स्यमकराद्याकारैर्व्यूहैः सहिताः । उदधिपक्षे स्पष्टम् । कल्लोला   
बृहत्तरङ्गाः सैन्यप्रसरभेदाश्च ॥ ४३ ॥  
  
परस्परपरामर्शात्कुन्ताद्यायुधपङ्क्तयः ।  
कोपादिवोग्रहुङ्कारैर्ज्वलन्ति विरटन्ति च ॥ ४४ ॥  
  
उग्रैर्हुङ्कारैर्हुङ्कारप्रायैर्झणत्कारैः ॥ ४४ ॥  
  
इति कर्तुमहं देव विज्ञप्तिं स्वामिनेरितः ।  
तस्मान्मण्डलसीमान्तगुल्माद्युद्धाय गच्छता ॥ ४५ ॥  
  
स्वामिना त्वत्सामन्तेन त्वत्समीपे ईरितः प्रेषितः ॥ ४५ ॥  
  
तमहं देव गच्छामि शक्त्यृष्टिशरसङ्गतः ।  
मयेहावेदितं सर्वं देवो जानात्यतः परम् ॥ ४६ ॥  
  
तं प्रेषयितारमहं शक्त्यृष्टिशरैः सङ्गतः सन्नद्धः सन् गच्छामि ।   
तदीयवचनं सर्वमिह त्वत्पुरो मया आवेदितं विज्ञापितम् । अतः परं यत्कर्तव्यं   
तद्देवो जानाति नाहमित्यर्थः ॥ ४६ ॥  
  
श्रीवसिष्ठ उवाच ।  
  
इत्युक्त्वाथ प्रणामं च स कृत्वा त्वरया ययौ ।  
कृत्वा गुलुगुलारावं शान्तो वीचिरिवाम्बुधेः ॥ ४७ ॥  
  
सम्भ्रान्तमन्त्रिनृपयोधनियोगिनागनारीरथाश्वपरिचारकनागरौघम् ।  
राज्ञो गृहं स्वभयतोलितहेतिसार्थं चण्डानिलाकुलमहावनतुल्यमासीत् ॥ ४८ ॥  
  
सम्भ्रान्ता मन्त्रिणो नृपा योधा नियोगिनो राजनियोगानुष्ठातारो नागा गजा नार्यो   
रथा अश्वाः परिचारकाः परिचर्याकारिणो नागरौघा यस्मिन् । स्वभयेन तोलिता उद्यता   
हेतयो यैस्तथाविधाः सार्था जन्तुसङ्घा यत्र । अलिहतेतिसार्थम् इति पाठे अलय इव हता   
उपगता ईतिसार्था ईतिसमूहा यस्मिंस्तथाविधं राज्ञो गृहं चण्डानिलाकुलेन   
महावनेन तुल्यं तुलनार्हमत्यन्तव्याकुलमासीदित्यर्थः ॥ ४८ ॥  
  
इत्यार्षे श्रीवा० वा०दे० मो० नि० उ० अविद्योपाख्यानान्तर्गतविपश्चिदुपा० अविद्याक्षेपणे   
पार्थिवसंरम्भवर्णनं नामाष्टोत्तरशततमः सर्गः ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
पार्थिवसंरम्भवर्णनं नामाष्टोत्तरशततमः सर्गः ॥ १०८ ॥  
  