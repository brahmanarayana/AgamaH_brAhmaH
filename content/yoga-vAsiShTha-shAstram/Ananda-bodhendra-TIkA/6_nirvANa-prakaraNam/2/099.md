+++
title = "०९९"

+++
नवनवतितमः सर्गः ९९  
  
श्रीराम उवाच ।  
  
सन्ति दुःखक्षयेऽस्माकं शास्त्रसत्सङ्गयुक्तयः ।  
मन्त्रौषधितपोदानतीर्थपुण्याश्रमाश्रयाः ॥ १ ॥  
  
कृमिकीटपतङ्गानां तिर्यक्स्थावरजन्मनाम् ।  
संसारे यादृशो भोगस्तत्सर्वमिह वर्ण्यते ॥  
  
कृमिकीटपतङ्गादीनामतिमूढजन्तूनां तात्कालिकदुःखोपशमोपायाभावे   
जीवनमेव दुर्लभम् । उपायं च ते ज्ञातुन्न् न शक्नुवन्ति । तथा सति कथं जीवन्तीति   
तेषां संसरणस्थितिं जातिप्रसङ्गाज्जिज्ञासमानो रामः पृच्छति -   
सन्तीत्यादिना । अस्माकं मनुष्यजातीनामैहिकामुष्मिकदुःखक्षये शास्त्रादय   
उपायाः सन्ति । ये कृम्यादयस्तेषां दुःखक्षयः कथं केनोपायेन तदभावे च ते   
कथं स्थिता जीवन्तीत्यन्वयः ॥ १ ॥  
  
कृमिकीटपतङ्गाद्यास्तिर्यक्स्थावरजातयः ।  
कथं स्थिताः किमारम्भास्तेषां दुःखक्षयः कथम् ॥ २ ॥  
  
श्रीवसिष्ठ उवाच ।  
  
सर्वाण्येवेह भूतानि स्थावराणि चराणि च ।  
आत्मोचितायां सत्तायां विश्रान्तानि स्थितान्यलम् ॥ ३ ॥  
  
आत्मोचितायां तत्तद्योग्यभोगोचितायां सुखसत्तायाम् । तथा च   
तत्तद्योनिभोग्यविषयसुखलव एव तेषां महान्पुरुषार्थ इव भाति । तावन्मात्रेण   
विश्रान्तास्तदाशयैव बहुतरदुःखान्यपि सहमाना जीवन्तीत्यर्थः ॥ ३ ॥  
  
भूतानामणुमात्राणामप्यस्माकमिवैषणाः ।  
किन्त्वल्पास्था वयं विघ्नास्तेषां त्वचलसन्निभाः ॥ ४ ॥  
  
एषणाः स्वस्वयोन्युचितसुखभोगेच्छाः सन्तीति शेषः । किन्तु वयं तेषु   
भोगेष्वल्पास्था अल्पविघ्नाश्च । अचलसन्निभाः महान्तो बहवश्च विघ्नाः ॥ ४ ॥  
  
यथा विराट् प्रयतते वालखिल्यास्तथैव खे ।  
बालमुष्ट्यल्पकायेऽपि पश्याहङ्कृतिजृम्भितम् ॥ ५ ॥  
  
भोगेषु बह्वास्था इति कुतो ज्ञायते इति चेत्प्रयत्नाधिक्यलिङ्गादित्याशयेनाह -   
यथेति । विराट् ब्रह्माण्डशरीरो जीवो यथा स्वाधिकारनिर्वाहचेष्टाभिः स्वभोगाय   
प्रयतते तथा वालानां केशानां खिलैरग्रभागैः सम्मितदेहाः   
कृमिकीटमशकमत्कुणादयोपि तथैव बालमुष्टिच्छिद्रापेक्षया अल्पकायेऽपि खे   
स्वावकाशे प्रयतन्ते ॥ ५ ॥  
  
जायन्ते च म्रियन्ते च निराधारेऽम्बरे खगाः ।  
शून्यैकविषयास्तेषां स्वास्थ्यं न भवति क्षणम् ॥ ६ ॥  
  
खगाः प्रागुक्ता आकाशपक्षिणः । स्वास्थ्यं स्थैर्यम् । प्रयत्नविच्छित्तिरिति यावत् ॥ ६ ॥  
  
पिपीलिकायाश्चेष्टाभिर्ग्रासावासात्मबन्धुभिः ।  
अस्मद्दिवसकल्पोऽपि न पर्याप्तः क्षणो यथा ॥ ७ ॥  
  
पिपीलिकादीनां कणाद्यर्जनप्रयत्नबाहुल्यदर्शनादपि तेषां   
भोगास्थाबाहुल्यमनुमीयत इत्याशयेनाह - पिपीलिकाया इति । ग्रासावासपदाभ्यां   
तत्सम्पादनप्रयत्ना लक्ष्यन्ते । आत्मबन्धुपदेन च कुटुम्बपोषणप्रयत्नः ।   
अस्मद्दिवसकल्पोऽपि दीर्घः कालस्तासां कणार्जनादिप्रयत्ने क्षणवन्न पर्याप्तो   
नालमित्यर्थः ॥ ७ ॥  
  
त्रसरेणुप्रमाणात्मा कृम्यणुस्तिमिनामकः ।  
गमने व्यग्रता तस्य गरुडस्येव लष्यते ॥ ८ ॥  
  
तिमिनामकः कृम्यणुरणुतमः कृमिरस्ति ॥ ८ ॥  
  
अयं सोहमिदं तन्म इत्याकल्पितकल्पनम् ।  
जगद्यथा नृणां स्फारं तथैवोच्चैर्गुणैः कृमेः ॥ ९ ॥  
  
देहे तद्भोग्येषु चाहम्ममतालक्षणाध्यासश्च नृणां कृमेश्च समान इत्याह   
- अयमिति । उच्चैर्गुणैर्गुणातिशयैः स्फारं बाहुतरास्थायोग्यं तथैव   
कृमेरपि ॥ ९ ॥  
  
देशकालक्रियाद्रव्यव्यग्रया जर्जरीकृतम् ।  
क्षीयते व्रणकीटानामस्माकमिव जीवितम् ॥ १० ॥  
  
विषयास्थया व्यर्थमायुषः क्षयोऽपि कीटादीनामस्माकं च समान इत्याह -   
देशेति ॥ १० ॥  
  
पादपाः किञ्चिदुन्निद्रा घननिद्राः खलूपलाः ।  
कृमिकीटादयः कार्ये नरवत्स्वप्नबोधिनः ॥ ११ ॥  
  
किञ्चिदुन्निद्रा ईषज्जागरूकाः । कार्ये स्वस्वोचितविषयभोगे स्वप्नश्च बोधो जागरश्च   
येषां स्त इति स्वप्नबोधिनः ॥ ११ ॥  
  
शरीरनाश एवैषां सुखं सम्प्रति दुःखकृत् ।  
अस्माकमिव तेषां तज्जीवितं तु सुखायते ॥ १२ ॥  
  
एषां कृमिकीटस्थावराणां सम्प्रति शरीरकाले सुखं स्थितानामस्माकमिव   
शरीरनाश एव दुःखकृत् । तज्जीवनं शरीरे प्राणावस्थानम् ॥ १२ ॥  
  
जनो द्वीपान्तरं यादृग्विक्रीतः परिपश्यति ।  
पदार्थजालं पश्यन्ति तादृक्पशुमृगादयः ॥ १३ ॥  
  
अस्मद्भोग्यगृहप्रासादधनरत्नादिकं ते कथं पश्यन्ति तदाह - जन इति ।   
स्वाभोग्यं पदार्थजालमुदासीनतया सम्मुग्धदृशा पश्यन्तीत्यर्थः ॥ १३ ॥  
  
अस्माकमिव संसारस्तिरश्चां सुखदुःखदः ।  
पदार्थप्रविभागेन केवलं ते विवर्जिताः ॥ १४ ॥  
  
पदार्थानामुत्कर्षापकर्षादिबुद्धिहेतुना गुणक्रियोपयोगादिप्रविभागेन ॥ १४ ॥  
  
हृदयात्सुखदुःखाभ्यां नासातो रशनागुणैः ।  
पशवः परिकृष्यन्ते विक्रीताः पामरा अपि ॥ १५ ॥  
  
विक्रीतजनसाम्यं पशूनामुपपादयति - हृदयादिति । पशवो हि बलीवर्दादयो   
नाथहरयो हृदयान्मनसः सकाशादन्तः सुखदुःखाभ्यां परिकृष्यन्ते ।   
नासातो नासिकाप्रदेशाच्च नाथेन रशनागुणैर्बहिः परिकृष्यन्ते । एवमुभयतः   
पराधीनतया कृष्यमाणा अपि किञ्चिदपिस्वदुःखं परिहर्तुं निवेदयितुं वा न   
शक्नुवन्ति तथा द्वीपान्तरे विक्रीताः पामरा अपीति तयोः साम्यमित्यर्थः ॥ १५ ॥  
  
सुप्तानां यादृगस्माकं वेदनं स्पष्टसुत्वचाम् ।  
वृक्षगुल्माङ्कुरादीनां तादृगुद्दामवेदनम् ॥ १६ ॥  
  
वृक्षादीनां सुखदुःखानुभवप्रकारमप्यस्मदनुभवानुकूल्येनोपपादयति ##-  
निद्रापरवशचेतसामस्माकं   
बहुतरशीतोष्णमशकमत्कुणादिभिर्बाध्यमानानामसुखनिद्रायां यादृक्   
उद्दामं दुःखवेदनं तादृगित्यर्थः । अङ्कुरग्रहणं सौकुमार्यात्तत्र   
कृमिकीटादिदंशने दुःखातिशयद्योतनार्थम् ॥ १६ ॥  
  
यादृगस्माकमीत्यर्थक्रमसंसारपातिनाम् ।  
पदार्थवेदनन्न् तादृक्तिरश्चां भ्रान्तमभ्रमम् ॥ १७ ॥  
  
तिरश्चां पदार्थप्रविभागेन विवर्जितं वेदनं यदुक्तं   
तदप्युपपादनेनानुभवमारोहयति - यादृगिति । ईतिर्देशक्षोभपलायनेन   
धावनादिगतिस्तदर्थे कुशकण्टकतप्तवालुकाक्रमणभारोद्वहनादिक्रमसंसारे   
पतनशीलानामस्माकं यादृशं सर्वतो भयाशङ्कि पदार्थवेदनं तादृक्   
पक्षिसर्पादितिरश्चामपि सदेत्यर्थः ॥ १७ ॥  
  
आह्लादमात्रे सौम्यत्वं सुखतश्चेन्द्रकीटयोः ।  
समं विकल्पविन्मुक्तं विकल्पस्त्वनतिक्रमः ॥ १८ ॥  
  
विकल्पविद्भिर्विक्षेपानुभवैर्मुक्तं चेत् आह्लादमात्रे सामान्यभूते स्वरूपानन्दे   
सुखतः आहारनिद्रामैथुनादिसुखेषु च इन्द्रस्य कीटस्य च सौम्यत्वं   
मनःप्रसादलक्षणं समम् । विकल्पो विक्षेप एव तु द्वयोरप्यनतिक्रमो दुरतिक्रम   
इत्यर्थः ॥ १८ ॥  
  
रागद्वेषभयाहारमैथुनोत्थं सुखासुखम् ।  
तिरश्चां जन्ममृत्यादिखेदः कश्चिन्न भिद्यते ॥ १९ ॥  
  
तिरश्चां इन्द्रस्य चेति शेषः । न भिद्यते न विशिष्यते ॥ १९ ॥  
  
ऋते पदार्थभूतार्थभविष्यद्वस्तुबोधतः ।  
शेषं बभ्र्वहिगोमायुगजादीनां नृभिः समम् ॥ २० ॥  
  
पदार्थाः शास्त्रगम्याः पुण्यपापब्रह्मतत्त्वादयः । भूतार्था अतीतपदार्थाः   
भविष्यद्वस्तूनि भाविकृषिफलादिपदार्थाः एतेषां बोधतः ऋते एतद्बोधान्विहाय   
शेषं ज्ञानं बभ्रुर्नकुलः अहिः सर्पः गोमायुः शृगालः गजादिश्च ये   
पशवस्तेषां सर्वेषां नृभिः समं तुल्यमित्यर्थः ॥ २० ॥  
  
निद्रामयानां वृक्षाणां स्वसत्तामचलादयः ।  
स्थिता अनुभवन्तोऽन्ये चिदाकाशमखण्डितम् ॥ २१ ॥  
  
पर्वतादयस्तर्हि कथमनुभवन्ति तत्राह - निद्रेति । निद्राप्रचुराणां   
सुषुप्तिस्थानां वृक्षाणां या गाढमूढतया स्वसत्ता तां अचलाः   
पाषाणादयोऽनुभवन्तः स्थिताः अन्ये   
हिमवन्मेर्वादयस्तत्त्वज्ञपर्वतास्त्वखण्डितं चिदाकाशमनुभवन्तः सदा   
समाधौ स्थिता इत्यर्थः ॥ २१ ॥  
  
आपीननिद्रा वृक्षाद्याः स्वसत्तास्थास्तथाद्रयः ।  
जङ्गमानि चिदाकाशं नाम किञ्चित्कदाचन ॥ २२ ॥  
  
इत्थं च न वृक्षादिजीवदृशा जगत्कल्पना । तेषामापीननिद्रत्वात् ।   
नाप्यद्यादिजीवजातिदृशा । तेषां स्वसत्तास्थत्वात् । जङ्गमजातिष्वपि न   
तत्त्वज्ञदृशा । तेषां चिदाकाशमात्रत्वात्किन्तु कतिपयाज्ञजङ्गमजातिदृशा ।   
सा च दृष्टिर्न बहुतरदृष्टिविरुद्धां जगत्सत्तां साधयितुं क्षमत   
इत्याशयेनाह - आपीनेति । यानि जङ्गमानि जीवजातानि तान्यपि   
सुषुप्तिमरणमूर्च्छामोक्षाद्यवस्थासु चिदाकाशमेव नाम । तत्र केषाञ्चित्कदाचन   
खप्ने अर्धविकासेन जागरे सर्वविकासेन भासमानं   
किञ्चिज्जगद्बहुतरदृष्ट्यनुरोधाच्चिदाकाशमेवेति युक्तमित्यर्थः ॥ २२ ॥  
  
अखण्डचित्ता शैलादिसत्ता निद्रा च भूरुहाम् ।  
द्वैतोपलम्भमुक्तत्वात्खमेवैकमतो जगत् ॥ २३ ॥  
  
तत्र या शैलादिसत्ता या च भूरुहां निद्रा सा द्वैतोपलम्भमुक्तत्वात् खमेव ।   
अतस्तद्दृशा जगदेकमज्ञानोपहितचिन्मात्रमेव ॥ २३ ॥  
  
परिज्ञातं जगद्यावदपरिज्ञानसंयुतम् ।  
न त्वं नाहं न चैवास्तिनास्ती न च भविष्यति ॥ २४ ॥  
  
अन्यदृशापि स्वतत्त्वं यावदपरिज्ञानसंयुतं तावदेव जगत् । परिज्ञातं तु न   
त्वं नाहं नाप्यस्तिनास्ती सत्तासत्ते नापि भविष्यतीति क्वचित्कोटौ व्यवतिष्ठत इत्यर्थः   
॥ २४ ॥  
  
यथास्थितं सदैवेदं मौनमेव शिलाघनम् ।  
अनाद्यन्तमविच्छिद्रमनिद्रं च सनिद्रकम् ॥ २५ ॥  
  
एवमव्यवस्थित्या जगद्भावनिरासे ब्रह्मैव परिशिष्टमिति दर्शयति -   
यथास्थितमिति । अज्ञदृशा सनिद्रकं निद्रयेव स्वात्मन्येव जगद्वैचित्र्यं   
कल्पयदित्यर्थः ॥ २५ ॥  
  
पूर्वं सर्गाद्यथैवासीत्तथैवैकं समस्थितम् ।  
भविष्यत्यधुनानन्तकालमेवं तथैव च ॥ २६ ॥  
  
परमार्थतस्तु सदैवैकरूपमित्याह - पूर्वमिति । अधुना वर्तमानकाले तथैवास्ति   
। अनन्तकालमग्रे च तथैव भविष्यतीत्यन्वयः ॥ २६ ॥  
  
नैवात्मता न परता न जगत्ता न शून्यता ।  
न मौनता न मौनित्वं किञ्चिन्नेहोपपद्यते ॥ २७ ॥  
  
तस्य च आत्मत्वादयोऽपि विशेषा व्यावर्त्याभावान्न सन्ति किं पुनरन्ये इत्याह -   
नैवेति ॥ २७ ॥  
  
त्वं यथास्थितमेवास्व यथास्थितमहं स्थितः ।  
सुखासुखे पराकाशे शान्ते नेहास्ति किञ्चन ॥ २८ ॥  
  
परमाकाशतां मुक्त्वा किं स्वप्ननगरे वद ।  
विद्यते किल तच्छान्तं चिद्व्योमाच्छमनामयम् ॥ २९ ॥  
  
अपरिज्ञप्तिरेवैका तत्र सम्भ्रमकारिणी ।  
परिज्ञातमिदं यावद्विद्यते सापि न क्वचित् ॥ ३० ॥  
  
सा अपरिज्ञप्तिरपि परिज्ञातमिति हेतोर्न विद्यते ॥ ३० ॥  
  
परिज्ञाते जगत्स्वप्ने यावत्सत्यं न किञ्चन ।  
ग्रहस्तदेनन्न् प्रति किं स्नेहो वन्ध्यासुते तु कः ॥ ३१ ॥  
  
एवं जगत्स्वप्नं प्रति किं किमर्थ ग्रहः अभिनिवेशः ॥ ३१ ॥  
  
स्वप्नकाले परिज्ञाते जगत्स्वप्नमणावणौ ।  
किमुपादेयता कास्था प्रबोधेऽसौ न किञ्चन ॥ ३२ ॥  
  
अणौ अणौ सम्भाव्यत इति शेषः ॥ ३२ ॥  
  
यन्न किञ्चित्प्रबोधोऽस्ति नाप्रबोधोऽस्ति तत्क्वचित् ।  
यस्तूपलम्भस्तत्काले पूर्वावस्थैव सा तथा ॥ ३३ ॥  
  
प्रबोधकाले असदप्यप्रबोधकाले सदस्तु तत्राह - यदिति । पूर्वावस्था अज्ञतैव ।   
सा तथा तदुपलम्भात्मना प्रथते इत्यर्थः ॥ ३३ ॥  
  
विद्यते वर्तमानत्वं भविष्यद्भूतता तथा ।  
बोधाबोधश्च नो सत्यं वस्तु शान्तं किलाखिलम् ॥ ३४ ॥  
  
तर्हि कालत्रयमज्ञानन्न् तज्ज्ञानं चकिं सत्यं नेत्याह - विद्यत इति ॥ ३४ ॥  
  
यथोर्मिणोर्मौ निहते न काचित्पयसां क्षतिः ।  
तथा देहेन निहते देहे नास्ति चितेः क्षतिः ॥ ३५ ॥  
  
तथा च मिथ्याभूतदेहादौ मिथ्याभूतैः शत्रुभिर्हतेऽपि न   
तदुभयाधिष्ठानात्मनः क्षतिरित्याह - यथेति ॥ ३५ ॥  
  
चितावाकाश एवाहं देह इत्युपजायते ।  
संविदेव ततो देहे नष्टे किं नाम नश्यति ॥ ३६ ॥  
  
आकाशभूतायां चितावेव देह इति भ्रान्तिसंविदेव उपजायते । तथा च   
भ्रान्तिसंविद्रूपे देहे नष्टे किं नाम नश्यति ॥ ३६ ॥  
  
प्रबुद्धस्यैव चिद्व्योम्नः स्वप्नो जगदिति स्थितम् ।  
पृथ्व्यादिरहितं यस्मात्तस्मात्स्वप्नात्मकं जगत् ॥ ३७ ॥  
  
सर्गादौ पूर्वचित्स्वप्नाज्जाता पृथ्व्यादिवस्तुधीः ।  
स्वप्नार्थे सत्यताभ्रान्तिः कल्पनामात्ररूपिणी ॥ ३८ ॥  
  
पूर्वपूर्वचित्स्वप्नसंस्कारात् ॥ ३८ ॥  
  
पूर्वात्पूर्वतरस्यास्य स्वप्नस्यावयवस्थितौ ।  
सत्येवासत्यरूपायां पृथ्व्यादिकलना कृता ॥ ३९ ॥  
  
एवं पूर्वात्पूर्वतरस्यानादिप्रवाहरूपस्य स्वप्नस्यावयवस्थितौ   
इदानीन्तन्यामसत्यरूपायामेव सत्येव कलना मूढैः कृता ॥ ३९ ॥  
  
सा च भ्रान्तिस्तथा रूढा यथासत्यैव सत्यताम् ।  
परमामागता तत्तु सत्यमत्यन्तनिर्मलम् ॥ ४० ॥  
  
तत् परमार्थसत्यन्न् त्वत्यन्तनिर्मलं न जाड्यकलुषमित्यर्थः ॥ ४० ॥  
  
वस्तुतस्तु यथाभूतं चिद्ब्रह्मैवाततं स्थितम् ।  
न च तत्संस्थितं किञ्चित्स्मर्ताऽस्मर्ता किमात्मकः ॥ ४१ ॥  
  
असत्यरूपायान्न् सत्येव कलना कृतेति इवकारेणोपमित्वा तेन भ्रान्तिकलनायां   
सत्यार्थकलनासादृश्यं दर्शितम् । तच्च सत्सु प्राक्सत्यार्थेषु तदनुभवे   
साम्प्रतं च तत्स्मर्तरि युज्यते नान्यथेत्याशङ्क्त्याह - वस्तुत इति । तत् सत्यरूपं   
पृथ्व्यादि किञ्चित्प्रागपि न च संस्थितम् । एवं च तदनुभवस्यात्यन्ताप्रसिद्धौ   
स्मर्ता अस्मर्ता विस्मर्ता वा किमात्मकः ॥ ४१ ॥  
  
एवं मात्रापरिज्ञानमेवात्र प्रतिबोधकम् ।  
अत्रैव तु परिज्ञानं कवाटप्रविघाटनम् ॥ ४२ ॥  
  
तर्ह्यसत्ये अत्यन्ताप्रसिद्धसत्यतायाः सादृश्यस्य च किं प्रतिबोधकमिति चेत्   
स्वप्रकाशसत्यस्वरूपाऽपरिज्ञानमेवेत्याह - एवं मात्रेति ।   
यथार्थभूतचिद्ब्रह्ममात्रगोचरमपरिज्ञानमज्ञानमेव जगति   
सत्यताप्रतिबोधकम् । अत एव तत्त्वपरिज्ञानमेवाज्ञानावरणकवाटस्य जगत्सत्यता   
भ्रान्त्यादिविक्षेपकपाटस्य च प्रविघाटनमपावरणमित्यर्थः ॥ ४२ ॥  
  
पारिशेष्यान्न पृथ्व्यादि किञ्चित्सम्भवति क्वचित् ।  
यो द्रष्टा यच्च वा दृश्यं विमलं शिवमेव तत् ॥ ४३ ॥  
  
सकार्याज्ञानबाधे चिन्मात्रपारिशेष्यात्तत्परिशिष्टं चिन्मात्रं शिवमेव ॥ ४३ ॥  
  
मुकुरेऽन्तर्यथा बिम्बाद्बिम्बं भाति जगत्तथा ।  
चिद्व्योमनि स्वतो भातमबिम्बादेव बिम्बितम् ॥ ४४ ॥  
  
बाह्याद्बिम्बान्निमित्ताद्बिम्बं प्रतिबिम्बम् । अबिम्बात् विनैव बाह्यं बिम्बमिति   
मुकुरापेक्षया विशेषः ॥ ४४ ॥  
  
मुकुरेऽन्तर्यथा बिम्बं न दृष्टमपि किञ्चन ।  
तथा चिद्व्योमगं विश्वं न दृष्टमपि किञ्चन ॥ ४५ ॥  
  
कस्तर्हि मुकुरदृष्टान्ते विवक्षित्ॐऽशस्तमाह - मुकुरे इति ॥ ४५ ॥  
  
लभ्यते यद्विचारेण यत्सकारणकं स्थितम् ।  
तत्सच्छेषं तु भामात्रमभूतं सत्कथं भवेत् ॥ ४६ ॥  
  
विचारेण शास्त्रीयविचारेण । सकारणकं सप्रमाणकं तदेव सत् परमार्थसत्यम् ।   
शेषमितरत्तु भामात्रं प्रतिभामात्रं कालत्रयेऽप्यभूतम् ॥ ४६ ॥  
  
भवेद्भ्रमात्मकमपि किञ्चिदर्थक्रियाकरम् ।  
स्वप्नाङ्गनापि कुरुते सत्यामर्थक्रियां नृणाम् ॥ ४७ ॥  
  
असच्चेत्कथं व्यवहारार्थक्रियाक्षमं जगत्तत्राह - भवेदिति । सत्यां   
स्वाधिकसत्तायां चरमधातुविसर्जनलक्षणामर्थक्रियाम् ॥ ४७ ॥  
  
यत्तद्भानं तु सा चिद्भा परमं तच्चिदम्बरम् ।  
इति क्वाहं क्व विश्वश्रीः क्व त्वं दृश्यदृशश्च काः ॥ ४८ ॥  
  
अहमादिविश्वश्रीर्हि भासमाना सिद्धा नान्यथा । तत्र यत्तद्भानन्न् सा चिद्भा   
आत्मस्वरूपचित्प्रकाश एव नान्या । तद्भानव्यावर्तकं दृश्यरूपं तु भानात्   
पृथक्कारे शून्यत्वाद्भानात्मकत्वे तद्व्यावर्तकत्वायोगाच्चिदम्बरमेव । इति   
विमर्शेन किञ्चिज्जगद्रूपं प्रसिध्यतीत्यर्थः ॥ ४८ ॥  
  
मृत्वा पुनर्भवनमस्ति किमङ्ग नष्टं मृत्वा न चेद्भवनमस्ति तथापि   
शान्तिः ।  
विज्ञानदृष्टिवशतोऽस्त्यथ चेद्विमोक्षस्तन्नेह किञ्चिदपि   
दुःखमुदारबुद्धेः ॥ ४९ ॥  
  
हे अङ्ग उदारबुद्धेस्तव दर्शितप्रकारा या   
विज्ञानदृष्टिस्तद्वशतश्चिन्मात्रभूतस्य देहापगमेन मृत्वा   
पुनर्देहान्तरोत्पत्त्या भवनं चेदस्ति । मोक्षो नास्तीति यावत् । तथापि किं नष्टं का   
क्षतिः । निर्दुःखनिरतिशयानन्दचिदात्मनो नाशोत्पत्तिभ्यामस्पर्शात् । अथ चेन्मृत्वा   
पुनर्भवनं नास्ति । विमोक्षोऽस्ति चेदिति यावत् । तथापि सर्वप्रपञ्चशान्तिरेव ।   
तत्तस्मादिह दुःखं किञ्चिदपि पक्षद्वयेऽपि न प्रसज्जत इत्यर्थः ॥ ४९ ॥   
  
मूर्खस्य यादृशमिदं तु तदज्ञ एव जानात्यसौ न हि वयं किल तत्र   
तज्ज्ञाः ।  
मत्स्यो हि यो मृगनदीसलिले स एव जानाति तच्चपलवीचिविवर्तनानि ॥ ५० ॥  
  
मूर्खस्य तर्हि कथं मरणजन्मनोर्दुःखप्रसक्तिरिति चेत्तां स एव जानातीत्याह -   
मूर्खस्येति । यो मृगनदीसलिले मत्स्योऽहमिति मत्स्यभावमनुभवति स एव   
तस्याश्चपलवीचिविवर्तनानि जानाति न तु मृगनदीभ्रान्तिशून्यः कश्चिदित्यर्थः ॥ ५०   
॥  
  
अन्तर्बहिस्त्वमहमित्यपि चैवमादि सर्वात्मकं तपति चिन्नभ एकमेव ।  
शाखाशिखाविटपपत्रफलैकदेहः सङ्कल्पवृक्ष इव बोधखमात्रसारः   
॥ ५१ ॥  
  
तत्त्वविद्दृष्ट्या त्वन्तर्बहिश्च तच्चिन्नभः त्वं अहमपि चैवमादि जगच्चेति   
सर्वात्मकं भूत्वा तपति स्फुरति । यथा बोधखमात्रसार आत्मैव शाखा तच्छिखा   
तद्विटपास्तत्पत्रफलानि चेत्याद्येकदेहः सङ्कल्पवृक्षः सन् मनोराज्ये स्फुरति   
तद्वदित्यर्थः ॥ ५१ ॥  
  
इत्यार्षे श्रीवासिष्ठमहारामायणे वा० दे० मोक्षोपायेषु निर्वाणप्रकरणे उ०   
परमार्थनिरूपणं नाम नवनवतितमः सर्गः ॥ ९९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
परमार्थनिरूपणं नाम नवनवतितमः सर्गः ॥ ९९ ॥  
  