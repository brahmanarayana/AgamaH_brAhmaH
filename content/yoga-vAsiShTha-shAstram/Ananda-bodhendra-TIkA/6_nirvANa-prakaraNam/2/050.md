+++
title = "०५०"

+++
पञ्चाशः सर्गः ५०  
  
श्रीवसिष्ठ उवाच ।  
  
इमे ये जीवसङ्घाता दृश्यन्ते दश दिग्गताः ।  
नरनागसुरागेन्द्रगन्धर्वाद्यभिधानकाः [(देव) (भूत)   
इति चेद्वरं ।] ॥ १ ॥  
  
वासनादार्ढ्यशैथिल्यभेदवैचित्र्यकल्पितम् ।  
इह बोधाय जीवानां साप्तविध्यं प्रपञ्च्यते ॥   
  
सर्व एव समा जीवा वासनामन्तरेण चेत्यन्ते यज्जीवानां वासनावैचित्र्यमात्रेण   
वैचित्र्यमुक्तं तत्साप्तविध्येन लक्षणैर्निरूपयितुं प्रतिजानीते - इमे इति ।   
नरनागादिदेहवैचित्र्यैर्ये दृश्यन्ते ते इति सम्बन्धः ॥ १ ॥   
  
ते स्वप्नजागराः केचित्केचित्सङ्कल्पजागराः ।  
केचित्केवलजाग्रत्स्थाश्चिराज्जाग्रत्स्थिताः परे ॥ २ ॥  
  
घनजाग्रत्स्थिताश्चान्ये जाग्रत्स्वप्नास्तथेतरे ।  
क्षीणजागरकाः केचिज्जीवाः सप्तविधाः स्मृताः ॥ ३ ॥  
  
श्रीराम उवाच ।  
  
एतेषां भगवन्भेदो बोधाय मम कथ्यताम् ।  
जीवानां सप्तरूपाणां जलानामर्णवेष्विव ॥ ४ ॥  
  
अर्णवेषु क्षीरादिरसभेदवासितानां जलानामिव ॥ ४ ॥  
  
श्रीवसिष्ठ उवाच ।  
  
कस्मिंश्चित्प्राक्तने कल्पे कस्मिंश्चिज्जगति क्वचित् ।  
केचित्सुप्ताः स्थिता देहैर्जीवा जीवितधर्मिणः ॥ ५ ॥  
  
तत्राद्यान् जीवटोपाख्यानदर्शितन्यायमवलम्ब्य लक्षयति - कस्मिंश्चिदित्यादिना ।   
देहैर्जीवितधर्मिणो जीवन्तः सन्तो ये स्वप्नमभिपश्यन्तीति परेणान्वयः ॥ ५ ॥  
  
ये स्वप्नमभिपश्यन्ति तेषां स्वप्नमिदं जगत् ।  
विद्धि ते हि खलूच्यन्ते जीविकाः स्वप्नजागराः ॥ ६ ॥  
  
क्वचिदेव प्रसुप्तानां यः स्वप्नः स्वयमुत्थितः ।  
विषयः सोऽयमस्माकं तेषां स्वप्ननरा वयम् ॥ ७ ॥  
  
तेषां स्वयमुत्थितो यः स्वप्नप्रपञ्चः सोऽयं   
समानकर्मवासनोद्भववशादस्माकं यदा विषयोभवति तदा वयं तेषां   
स्वप्ननरा इत्यर्थः । उपपादितो ह्यमर्थः प्राग्लीलोपाख्याने ॥ ७ ॥  
  
तेषां चिरतया स्वप्नः स जाग्रत्त्वमुपागतः ।  
स्वप्नजागरकास्ते तु जीवास्ते तद्गताः स्थिताः ॥ ८ ॥  
  
तेषु स्वप्नजागरकशब्दमुपपादयति - तेषामिति । उपागतो यतोऽत इति शेषः ॥ ८ ॥  
  
सर्वज्ञत्वात्सर्वगस्य सर्वं सर्वत्र विद्यते ।  
येन स्वप्नवतां तेषां वयं स्वप्ननराः स्थिताः ॥ ९ ॥  
  
तेषां स्वप्ननरा वयम् इति यदुक्तं तदप्युपपादयति - सर्वज्ञत्वादिति ।   
नन्वस्मदीयदेहादिप्रपञ्चो यदि वासनात्मना तच्चित्ते स्यात्तदा स एव तेषां स्वप्ने   
उद्भूत इति तदन्तर्गतानामस्माकं तदीयस्वप्ननरत्वं स्यात् । न त्वेतत्सम्भवतीति   
चेन्मैवम् । येन हेतुना सर्वं सर्वत्र विद्यते सर्वसत्ताप्रदस्य   
मायाशबलब्रह्मणः सर्वगस्य सर्वत्र सर्वज्ञत्वात् । अतो वयं तेषां   
स्वप्ननरास्तदन्तःकरणे वासनात्मना स्थिता एव तत्स्वप्ने   
कर्मसाम्याद्युगपदभिव्यक्ता इत्यर्थः ॥ ९ ॥  
  
श्रीराम उवाच ।  
  
येषु कल्पेषु ते जाताः क्षीयन्ते कल्पकल्पनाः ।  
यदि तास्तत्कथं तेषां प्रबुद्धानामवस्थितिः ॥ १० ॥  
  
अस्तु दैशिकी सर्वत्र सर्वस्थितिः कालिकी तु न सम्भवति । अतीतकल्पेषु   
वर्तमानवस्तुस्थित्ययोगादन्यथा सर्वकल्पानां यौगपद्यापत्त्या   
भेदाभावप्रसङ्गादित्याशयेन रामः पृच्छति - येष्विति । प्राग्येषु कल्पेषु ते   
अस्मत्प्रपञ्चस्वप्नद्रष्टारो जीव जाता जन्म प्राप्तास्तेषां कल्पानां कल्पनाः सह   
तद्देहैः साम्प्रतं यदि क्षीयन्ते नष्टास्तर्ह्येतस्मात्स्वप्नात्प्रबुद्धानां तेषां   
पुनरतीते कल्पे नावस्थितिः सिद्ध्यति । न ह्यद्यतनस्वप्नात्प्रबुद्धेन पूर्वेद्युस्तनोऽपि   
जागरोऽनुभवितुन्न् शक्यः दूरे पूर्वकल्पस्थः स इति भावः ॥ १० ॥  
  
श्रीवसिष्ठ उवाच ।  
  
इह स्वप्नभ्रमान्ते ते मुच्यन्ते वा विनिद्रताम् ।  
प्राप्य सङ्कल्पतो देहांस्तथैवान्यान्श्रयन्त्यलम् ॥ ११ ॥  
  
ते जीवा यद्यस्मत्प्रपञ्चात्मके स्वप्ने तत्त्वज्ञानं दैवाल्लभन्ते तर्हि मुच्यन्त एवेति   
नैतद्दोषप्रसक्तिः यदि तु तन्न लभन्ते तर्हि न तत्कल्पशेषस्तेषामतीत इत्यग्रे   
उद्भविष्यत्येव । अन्यकल्पनाकल्पितानामेवात्ययात् । तच्चेतसि   
प्रातिस्विकतत्कल्पशेषकल्पनाया अग्रेऽप्यैन्दवोपाख्यानन्यायेनोपपत्तेरित्याशयेन   
वसिष्ठः समाधत्ते - इहेति । अन्यान्श्रयन्ति इत्युक्त्या दृष्टसृष्टिवादमालम्ब्य   
प्रत्यहं जागरे देहान्तरकल्पनायामपि संस्कारवशादेव प्रत्यभिज्ञेत्यपि   
दर्शितम् ॥ ११ ॥  
  
तथैवान्यम्प्रपश्यन्ति जगत्कल्पं च कल्पितम् ।  
कल्पनाभासनभसो न हि सङ्कटता भवेत् ॥ १२ ॥  
  
सङ्कटता निरवकाशता ॥ १२ ॥  
  
सङ्कल्पनात्मकजगज्जीर्णोदुम्बरकीटकाः ।  
स्वप्नजागरकाः प्रोक्ताः शृणु सङ्कल्पजागरान् ॥ १३ ॥  
  
आद्यजीवानां निरूपणमुपसंहृत्य द्वितीयान्वक्तुमुपक्रमते - शृण्विति ॥ १३ ॥  
  
कस्मिंश्चित्प्राक्तने कल्पे कस्मिंश्चिज्जगति क्वचित् ।  
अनिद्रालव एवान्तः सङ्कल्पैकपराः स्थिताः ॥ १४ ॥  
  
अनिद्रालवस्त्यक्तनिद्रा एवैन्दववत्सङ्कल्पपराः ॥ १४ ॥  
  
ध्यानाद्विलुठिता वाथ मनोराज्यवशानुगाः ।  
सङ्कल्पदार्ढ्यमापन्ना गलिताग्रानुभूतयः ॥ १५ ॥  
  
अथवा जीवटोपाख्यानोक्तभिक्षुवद्ध्यानाद्विलुठिताश्चलिताः । गलिता अग्रानुभूतिः   
पूर्वावस्थानुसन्धानं येषाम् ॥ १५ ॥  
  
सङ्कल्प एव जाग्रत्त्वं येषां चिरतयांशतः ।  
तत्रास्तमितचेष्टानां ते हि सङ्कल्पजागराः ॥ १६ ॥  
  
येषां जीवानां सङ्कल्प एव चिरानुवृत्त्या घनीभूते जाग्रत्त्वं जागराभिमानः   
तत्र साङ्कल्पिकार्थेष्वेवास्तमिता न पूर्वापरप्रतिसन्धानक्षमा मनश्चेष्टा   
येषाम् ॥ १६ ॥  
  
सङ्कल्पोपशमे भूयस्तमन्यं वा श्रयन्ति ते ।  
देहे तेषां वयमिमे सङ्कल्पपुरुषाः स्थिताः ॥ १७ ॥  
  
तं प्राक्तनं व्यवहारमन्यं तद्विलक्षणं वा । तेषां दृष्ट्या तु वयं   
सङ्कल्पपुरुषा एव तुल्यसङ्कल्पोद्भवादित्यर्थः ॥ १७ ॥  
  
सङ्कल्पजागराः प्रोक्ता एते सङ्कल्पशायिनः ।  
जीवा जीवितगा लोकाः शृणु केवलजागरान् ॥ १८ ॥  
  
एते जीवाः । तेषां सङ्कल्पजीवितं गच्छन्ति प्रविशन्ति तथाविधा अस्मदादिलोकाश्च   
तद्दृष्ट्या सङ्कल्पजागरा एव । तृतीयान् श्रावयति - शृण्विति ॥ १८ ॥  
  
प्राथम्येनावतीर्णास्ते ब्रह्मणो बृंहितात्मनः ।  
प्रोक्ताः केवलजागर्याः प्रागुत्पत्त्यविकासिनः ॥ १९ ॥  
  
सृष्टिसङ्कल्पेन बृंहितात्मनो ब्रह्मणो वक्ष्यमाणरुपादस्मिन्कल्पे   
प्राथम्येनावतीर्णा लब्धशरीरास्तस्मिञ्जन्मनि   
स्वप्नपूर्वकत्वाभावात्केवलजागर्याः । यथा प्रागुक्ता दामव्यालकटाः । यतस्ते   
प्रागुत्पत्तिविकाशलक्षणस्वप्नशून्याः कल्पान्तरीयजाग्रत्संस्कारस्य   
जाग्रज्जननेनैवोपक्षीणस्यैतत्कल्पीयस्वप्नहेतुत्वाकल्पनादिति भावः ॥ १९ ॥  
  
भूयो जन्मान्तरगतास्त एव चिरजागराः ।  
कथ्यन्ते प्रौढिमायाताः कार्यकारणचारिणः ॥ २० ॥  
  
चतुर्थानाह - भूय इति । जन्मान्तरेषूत्तरोत्तरजन्मपरम्परासु गताः   
कार्ययोर्जाग्रत्स्वप्नयोः कारणे सुषुप्तौ च सञ्चरणशीलाः ॥ २० ॥  
  
त एव दुष्कृतावेशाज्जडस्थावरतां गताः ।  
घनजाग्रत्तया प्रोक्ता जाग्रत्सु घनतां गताः ॥ २१ ॥  
  
पञ्चमाṁल्लक्षयति - त एवेति । जाग्रत्सु जाग्रद्दशासु घनतामज्ञाननिबिडताम् ।   
जाग्रत्स्विति विशेषणात्स्वप्ने स्थावराणामपि कदाचिन्मनुष्यभावादिदर्शनमस्त्येवेति   
गम्यते । इति पञ्चधा भिन्ना बद्धजीवाः ॥ २१ ॥  
  
ये तु शास्त्रार्थसत्सङ्गबोधिता बोधमागताः ।  
पश्यन्ति स्वप्नवज्जाग्रज्जाग्रत्स्वप्ना भवन्ति ते ॥ २२ ॥  
  
अवशिष्टं भेदद्वयं जीवन्मुक्तेषु दर्शयिष्यन् षष्ठानाह -ये त्विति ।   
चतुर्थपञ्चमषष्ठभूमिकास्था इति यावत् ॥ २२ ॥   
  
ये तु सम्प्राप्तसम्बोधा विश्रान्ताः परमे पदे ।  
क्षीणजाग्रत्प्रभृतयस्ते तुर्यां भूमिकां गताः ॥ २३ ॥  
  
सप्तमभूमिकारूढा एव सप्तमा इत्याशयेनाह - ये त्विति ॥ २३ ॥  
  
इति सप्तविधो भेदो जीवानां कथितस्तव ।  
समुद्राणामिव मया बुद्ध्वा श्रेयःपरो भव ॥ २४ ॥  
  
श्रेयः परः उत्तरोत्तरश्रेष्ठभूमिकातत्परः ॥ २४ ॥  
  
भ्रान्तिं परित्यज जगद्गणनात्मिकां त्वं बोधैकरूपघनतामलमागतोऽसि ।  
शून्यत्ववर्जितमशून्यतया च मुक्तं तेन द्वयैक्यकविमुक्तवपुस्त्वमाद्यम्   
॥ २५ ॥  
  
हे राम त्वं जगतो गणना द्वितीयादिवस्तुबुद्ध्या दर्शनं तदात्मिकां भ्रान्तिं   
परित्यज । यतः अलं बोधैकरूपघनतामागतोऽसि । तेन द्वितीयाद्यभावेन   
तद्व्यावृत्तैक्यस्याप्यसम्भवेन द्वयैक्यकाभ्यां विमुक्तवपुः अत एव   
शून्यत्ववर्जितमप्यशून्यताख्यधर्मेणापि मुक्तम् । आद्यन्न् सर्वकल्पनाभ्यः   
प्राथमिकमधिष्ठानसन्मात्रमेव त्वं शिष्ट इत्यर्थः ॥ २५ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षो निर्वाणप्रकरणे उत्तरार्धे   
जीवसप्तकप्रकारवर्णनं नाम पञ्चाशः सर्गः ॥ ५० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
जीवसप्तकप्रकारवर्णनं नाम पञ्चाशः सर्गः ॥ ५० ॥  
  