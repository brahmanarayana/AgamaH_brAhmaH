+++
title = "०६८"

+++
अष्टषष्टितमः सर्गः ६८   
  
विद्याधर्युवाच ।  
  
ततः प्राचीनमभ्यासं बोधधारणयामले ।  
कुर्वः प्रकटतां तेन जगदेष्यति शैलगम् ॥ १ ॥  
  
इहाधिभौतिकभ्रान्तिनिरासेन समाधिना ।  
आतिवाहिकभावस्य स्थितिः सत्या समर्थ्यते ॥   
  
यतो दृढाभ्यासाख्यसमाधियत्नमन्तरेण देहादावाधिभौतिकताभ्रान्तिर्न   
निवर्तते आतिवाहिकभावश्च नाविर्भवति तं विना च सर्गान्तरस्थितिः साक्षिप्रत्यक्षेण   
द्रष्टुमशक्या ततो हेतोरमले परमात्मनि सर्वबोधानुकूलया   
समाधिरूपधारणया प्राचीनमातिवाहिकभावाभ्यासमावां कुर्वस्तेनोपायेन   
शैलगं शिलान्तर्गतं मदुक्तं जगत्प्रकटतामेष्यति ॥ १ ॥   
  
श्रीवसिष्ठ उवाच ।  
  
युक्तियुक्ते तयेत्युक्ते विद्याधर्या धरोरसि ।  
बद्धपद्मासनोऽथाहं समाधाबुदितोऽभवम् ॥ २ ॥  
  
तया विद्याधर्या युक्तियुक्ते इति एवंरूपे वचस्युक्ते सति । धरस्य शैलस्योरपि   
अधित्यकायाम् । उदित उद्युक्तोऽभवम् ॥ २ ॥  
  
सर्वार्थभावनात्यागे चिन्मात्रैकान्तभावितः ।  
अत्यजं तमहं पूर्वकथार्थकलनामलम् ॥ ३ ॥  
  
तत्र समाधौ सर्वबाह्यार्थकलनात्यागे सति पूर्वकथार्थ   
आधिभौतिकदेहादिभावना तत्संस्कारमलमप्यत्यजं त्यक्तवानित्यर्थः ॥ ३ ॥  
  
अथ चिद्व्योमतां प्राप्तः परां दृष्टिमहं गतः ।  
शरत्समयसम्प्राप्तौ व्योम निर्मलतामिव ॥ ४ ॥  
  
इदमेव स्पष्टमाह - अथेत्यादिना ॥ ४ ॥  
  
ततः सत्यावधानैकघनाभ्यासेन देहके ।   
ममाधिभौतिकभ्रान्तिर्नूनमस्तमुपागता ॥ ५ ॥  
  
उदयास्तमयोन्मुक्ता सततोदयमय्यपि ।  
महाचिद्व्योमतास्वच्छा प्रोदितेव तदाभवत् ॥ ६ ॥  
  
सततोदयमयी नित्यानावृतस्वप्रकाशा ॥ ६ ॥  
  
अथ पश्याम्यहं यावत्स्वस्यैवामलतेजसा ।  
वस्तुतस्तु न चाकाशं नोपलः परमेव तत् ॥ ७ ॥  
  
स्वस्य साक्षिण एव वृत्तीद्धेन अमलतेजसा । वृत्तेर्जडायाः स्वतो   
दृक्शक्त्यभावादिति भावः ॥ ७ ॥  
  
परमार्थघनं स्वच्छं तत्तथा भाति तादृशम् ।  
तथाभावनया ह्यात्मा मदीयो दृष्टवांस्तथा ॥ ८ ॥  
  
तत्परमार्थघनं परं तत्त्वमेव मदीय आत्मा तथा उपलभावनया उपलं   
दृष्टवानित्यर्थः ॥ ८ ॥  
  
यथा स्वप्ने सुमहती दृष्टा गेहगता शिला ।  
व्योमैव केवलं तद्वत्सुशुद्धं चिन्नभःशिला ॥ ९ ॥  
  
स्वयं स्वप्नान्वितोऽन्यस्य स्वप्नपुंस्त्वं गतो नरः ।  
स्वप्नेऽज्ञानप्रबुद्धस्य यादृक्तादृक्स्वरूपतः ॥ १० ॥  
  
यद्ययं व्यवहारः स्वप्न एव तर्हि कथं स्वपरजाग्रत्ताप्रतिभासस्तत्राह -   
स्वयमिति । स्वप्ने अज्ञानवशादेव प्रबुद्धोऽहमिति मन्यमानस्यान्यस्य   
स्वप्नदृश्यपुरुषत्वं गतः स्वप्नान्वितः स्वयं स्वरूपतो यादृक्   
प्रतिबुद्धोऽस्मीति प्रतिभाति तादृगित्यर्थः ॥ १० ॥  
  
स्वप्नस्थानां शिरश्छिन्नं येषां ते संसृतौ स्थिताः ।  
कालेन ज्ञानलाभेन विना कुर्वन्तु किं किल ॥ ११ ॥  
  
अत एव सौप्तिके सुप्तहतानां जागरणोपायदेहाभावादगत्या स्वप्न एव तेषां   
जागरता परिशिष्यत इति प्रागुक्तं मयेति स्मारयति - स्वप्नस्थानामिति ॥ ११ ॥  
  
बोधः कालेन भवति महामोहवतामपि ।  
यस्मान्न किञ्चनाप्यस्ति ब्रह्मतत्त्वादृतेऽक्षयम् ॥ १२ ॥  
  
तस्मान्मूलाज्ञाननिद्रोच्छेदेन स्वरूपप्रतिबोध एवास्य मुख्यः प्रतिबोधोऽन्यदा तु   
स्वप्न एव वृथा जागराभिमान इत्याह - बोध इति ॥ १२ ॥  
  
अतस्तच्चिद्घनं स्वच्छं ब्रह्माकाशं शिलाकृति ।  
दृष्टं मया तथा तत्र न तु पृथ्व्यादि सत्क्वचित् ॥ १३ ॥  
  
अत एव मयापि स्वरूपजागरात्तत्प्रागदृष्टशिलाकृति स्वच्छं चिद्घनं दृष्टं   
न पृथ्व्यादिविकारं सदित्यर्थः ॥ १३ ॥  
  
भूतानामादिसर्गे यच्छुद्धं यत्पारमार्थिकम् ।  
वपुस्तदेव ह्येतेषां ध्यानलभ्यमवस्थितम् ॥ १४ ॥  
  
सर्गस्यादिरादिसर्गो महाप्रलयस्तदेत्यर्थः । एतेषां तत्त्वविदां   
ध्यानलभ्यमैकाग्र्यप्राप्यम् ॥ १४ ॥  
  
भूतानामादिसर्गे यच्छुद्धं यत्पुरातनम् ।  
तदेवाद्य मनोराज्यं सङ्कल्प इति कथ्यते ॥ १५ ॥  
  
ब्राह्मं रूपमेव सर्वभूतानां वपुः पारमार्थिकरूपं इति एवं जगदाकारेण   
कथ्यते । मूढैरिति शेषः ॥ १५ ॥  
  
सत्तातिवाहिको देहस्तत्परं परमार्थतः ।  
प्रत्यक्षं परमं यत्तत्तदाद्यं कचनं चितः ॥ १६ ॥  
  
अस्त्वेवं तथप्यातिवाहिको देहः कः यद्भावे सर्वजगद्दर्शनं चित्स्वभावकचनं   
च प्रागुक्तं तमाह - सत्तेति । मायाशबलं ब्रह्म सदित्युच्यते । तत्र चितो   
जगत्संस्कारसंवलितांशसत्ता स एवातिवाहिको देहः । नित्यापरोक्षशुद्धचिदंशस्तु   
स्वरूपकचनमित्यर्थः ॥ १६ ॥  
  
उद्यत्प्रथममध्यक्षं जीवस्य प्रथमं वपुः ।  
मनः प्रत्यक्षमित्युक्तं तत्तेनाद्यैव दुर्धिया ॥ १७ ॥  
  
तर्हि कथं मनो जीवस्यातिवाहिको देह इति प्रागुक्तं तत्राह - उद्यदिति । तत्सत्तारूपं   
सर्गोदयेन तदाकारमिवोद्य्त् सर्गगोचरमध्यक्षं जीवस्य चिदाभासात्मनः   
प्रथमं हिरण्यगर्भाख्यं समष्टिरूपमातिवाहिकवपुर्भवति । तत्पुनः   
समष्टिभावस्यापि दुर्धिया विस्मरणे अद्यैव व्यष्टितां गतं तत्सर्वजनप्रत्यक्षं   
मन इति प्रागुक्तमित्यर्थः ॥ १७ ॥  
  
योगिप्रत्यक्षमित्युक्तं मनःप्रत्यक्षमित्यपि ।  
तत्स्वमेव चितो रूपं गतमेवान्यतां मुधा ॥ १८ ॥  
  
तदित्थं स्वयमेव चितो रूपं समष्टिरूपेण योगिप्रत्यक्षं सर्वजनसाधारण्येन तु   
मनःप्रत्यक्षमित्यप्युक्तम् ॥ १८ ॥  
  
इदमद्यतनं नाम प्रत्यक्षमसदुत्थितम् ।  
असत्प्रत्यक्षमेवेति विद्धि प्रत्यक्षमङ्ग तत् ॥ १९ ॥  
  
तत्र इदमद्यतनं मनःप्रत्यक्षमाधिभौतिकदेहादिकल्पनया   
अत्यन्तासद्रूपेणैवोत्थितमित्यसत्प्रत्यक्षमेव विद्धि । तद्योगिप्रत्यक्षमेव हे अङ्ग   
सद्याथात्म्यस्फूर्तेर्मुख्यं प्रत्यक्षम् ॥ १९ ॥  
  
अहो नु चित्रा मायेयं प्राक्प्रत्यक्षे परोक्षता ।  
निर्णीतास्मिंस्त्वनध्यक्षे प्रत्यक्षकलनागता ॥ २० ॥  
  
कथं तर्हि सर्वजनानां तस्मिन्प्रत्यक्षे परोक्षतानुभवः इतरत्र च   
प्रत्यक्षतानुभवस्तत्राह - अहो इति ॥ २० ॥  
  
आतिवाहिकदेहत्वं प्रत्यक्षं प्रथमोदितम् ।  
सत्यं सर्वगतं विद्धि मायैव त्वाधिभौतिकम् ॥ २१ ॥  
  
प्रथमोदितमिति सूक्ष्मपूर्वकत्वात्स्थौल्याध्यासस्येत्यर्थः । यदग्ने रोहितं रूपं   
तेजसस्तद्रूपं यच्छुक्लं तदपां यत्कृष्णन्न् तदन्नस्यापागादग्नेरग्नित्वं त्रीणि   
रूपाणीत्येव सत्यम् इति श्रुतेः । सत्यं समष्टिभावात्सर्वगतं मायैवानृतमेव ॥   
२१ ॥  
  
अनुभूतापि नास्त्येव हेम्नः कटकता यथा ।  
तथातिवाहिकस्याधिभौतिकत्वं न विद्यते ॥ २२ ॥  
  
भ्रममभ्रमतां यातमभ्रमं भ्रमतां गतम् ।  
वेत्ति जीवो विचारेण विनाहो नु विमूढता ॥ २३ ॥  
  
आधिभौतिकदेहोऽयं विचारेण न लभ्यते ।  
आतिवाहिकदेहस्तु किल लोकद्वयेऽक्षयः ॥ २४ ॥   
  
स्थूलस्य सूक्ष्मात्पृथक्त्वे अपृथक्त्वे वा किदृशं स्वरूपं   
स्यादित्यादिप्राक्प्रपञ्चितविचारेण । इहामुत्र च   
सर्वव्यवहारनिर्वाहकत्वादामोक्षमक्षयः ॥ २४ ॥  
  
आधिभौतिकचिद्रूढा ह्यातिवाहिकदेहके ।  
मरौ मरीचिकास्वेव यथा मिथ्यैव वारिधीः ॥ २५ ॥  
  
आधिभौतिकचिदाधिभौतिकताप्रथा रूढा प्रादुर्भूता ॥ २५ ॥  
  
जाताधिभौतिकी संविदातिवाहिकचित्क्रमे ।  
देहदृष्टिवशात्प्रौढा स्थाणौ पुरुषधीरिव ॥ २६ ॥  
  
शुक्तौ रजतता तापे जलतेन्दौ यथा द्विता ।  
आधिभौतिकता तद्वन्माययैवातिवाहिके ॥ २७ ॥  
  
यदसत्तत्कृतं सत्यं यत्सत्यं तदसत्कृतम् ।  
अहो नु मोहमाहात्म्यं जीवस्यास्याविचारजम् ॥ २८ ॥  
  
योगिप्रत्यक्षमेवास्ति किञ्चिदस्ति तु मानसम् ।  
यस्माल्लोकद्वयाचारस्ताभ्यामेव प्रसिध्यति ॥ २९ ॥  
  
स्फूर्तिस्पन्दने द्वे व्यवहारसर्वस्वम् । ते च   
लोकद्वयसाधारणत्वादातिवाहिकदेहस्यैव निष्कर्षे पर्यवस्यत इत्याह - योगीति ।   
मानसं स्पन्दनमिति शेषः । तच्च प्रत्यक्षाधीनसिद्धिकत्वात्कि।चिदस्ति न   
प्रत्यक्षसमसत्ता तस्यास्तीत्यनृतमेव तदपीति भावः ॥ २९ ॥  
  
आद्यन्न् प्रत्यक्षमुत्सृज्य यः सत्येऽस्मिन्कृतस्थितिः ।  
प्रत्यक्षे मृगतृष्णाम्बु पीत्वा स सुखमास्थितः ॥ ३० ॥  
  
तथा च सर्वसाधारणप्रत्यक्षमात्रे सर्वमन्यद्विहाय योगेन स्थिरता कार्या न   
पामरजनमात्रप्रसिद्धे ऐहिकमात्रे स्थूलादिप्रत्यक्षे इत्याशयेनाह - आद्यमिति ॥   
३० ॥  
  
यत्सुखं दुःखमेवाहुः क्षणनाशानुभूतिभिः ।  
अकृत्रिममनाद्यन्तन्न् यत्सुखं तत्सुखं विदुः ॥ ३१ ॥  
  
एवं सुखेऽपि सर्वलोकसाधारणे योगिनामेवानुभवसिद्धे परमपुरुषार्थता न   
पामरजनप्रसिद्धे इत्याशयेनाह - यदिति । क्षणमात्रेण   
नाशानुभूतिभिर्दुःखपर्यवसितं प्राक्च दुःखसहस्रनिष्पादितं यद्विषयसुखं   
तद्दुःखमेवाहुर्विवेकिन इत्यर्थः ॥ ३१ ॥  
  
प्रत्यक्षेणैवमध्यक्षं प्रत्यक्षं प्रविचार्यताम् ।  
यदाद्यन्न् तत्सदध्यक्षं तत्प्रत्यक्षेण दृश्यताम् ॥ ३२ ॥  
  
उक्तमेव दृढीचिकीर्षुः पुनराह - प्रत्यक्षेणेत्यादिना ॥ ३२ ॥   
  
लोकत्रयानुभवदं त्यक्त्वा प्रत्यक्षमैहिकम् ।  
मायात्मकं यो गृह्णाति नास्ति मूढतमस्ततः ॥ ३३ ॥  
  
आतिवाहिकमेवैषां भूतानां विद्यते वपुः ।  
अत्राधिभौतिकव्याप्तिरसत्यैव पिशाचिका ॥ ३४ ॥  
  
अजातसङ्कल्पमयं प्रत्यक्षं सत्कथं भवेत् ।  
स्वयमेव न यत्सत्यं तत्स्यात्कार्यकरं कथम् ॥ ३५ ॥  
  
मिथ्यासङ्कल्पमयस्य जन्मैव यत्र दुर्लभं तस्य सत्ता अत्यन्तदुर्लभा   
असतश्चार्थक्रियासमर्थता ततोऽपि दूरनिरस्तेत्याह - अजातेति ॥ ३५ ॥  
  
यत्र प्रत्यक्षमेवासदन्यत्किं तत्र सद्भवेत् ।  
क्व तत्सत्यं [क्व तत्सिद्धं भवेत् इति पाठः ।] भवेद्वस्तु यदसिद्धेन   
साध्यते ॥ ३६ ॥  
  
ननु चक्षुरादिप्रमाणप्रसाधितः प्रपञ्चः कथमपलप्यते तत्राह - यत्रेति ।   
योगिप्रत्यक्षबाधितत्वाच्चक्षुरादेरपीति भावः ॥ ३६ ॥  
  
प्रत्यक्ष एव भावत्वे नष्टे क्वेवानुमादयः ।  
उह्यन्ते वारणा यत्र तत्रोर्णायुषु का कथा ॥ ३७ ॥  
  
यदा साक्षादर्थसाधकेषु चक्षुरादिष्वियं गतिस्तदा तन्मूला अनुमानादयोऽपि   
दूरनिरस्ता इत्याह - प्रत्यक्ष एवेति । ऊर्णायोर्मेषस्य । मत्वर्थीयो युत् ॥ ३७ ॥  
  
अतः प्रमाणसंसिद्धं दृश्यं नास्त्येव कुत्रचित् ।  
अनन्यदिदमस्तीव तत्तद्ब्रह्मघनं घनम् ॥ ३८ ॥  
  
एवं दृश्यमार्जने फलितमाह - अनन्यदिति । यदिदं सदनन्यदस्तीवेति भासते   
तद्घनं सैन्धवघनतुल्यं ब्रह्मघनमेवेति फलितमित्यर्थः ॥ ३८ ॥  
  
स्वप्ने द्रष्टुः खमेवाद्रिर्गृहे नान्यस्य वै यथा ।  
तथा तद्भावनवतोरात्रयोः सा शिलैव चित् ॥ ३९ ॥  
  
स्वप्ने अद्रिद्रष्टुः प्रसिद्धोऽद्रिस्तदानीमपि खं शून्य एव । यतस्तस्मिन्नेव काले   
जाग्रतः स्वपतो वा अन्यस्य सोऽद्रिर्नास्ति । यथाऽयं दृष्टान्तस्तथा   
शिलाभावनवतोरावयोर्दृश्यापि सा शिला चिदेवेत्यर्थः ॥ ३९ ॥  
  
अयं शैल इदं व्योम जगदेतदिदं त्वहम् ।  
इति चिन्मय आत्मान्तः खं चमत्कुरुते स्वयम् ॥ ४० ॥  
  
चमत्कुरुते । भासत इति यावत् ॥ ४० ॥  
  
पश्यत्येतत्प्रबुद्धात्मा नाप्रबुद्धः कदाचन ।  
श्रोतुः कथार्थसंवित्तिर्नाश्रोतुर्भवति क्वचित् ॥ ४१ ॥  
  
चिदेवेत्थं प्रथते नान्यदिति प्रबुद्धात्मैव पश्यति नाप्रबुद्धः । यथा   
भारतादिकथार्थसंवित्तिस्तच्छ्रोतुरेव नान्यस्य तद्वदित्यर्थः ॥ ४१ ॥  
  
अप्रबुद्धमिति भ्रान्तिरेवेयन्न् सत्यतां गता ।  
क्षीवस्य सुस्थिरा एव नृत्यन्ति तरुपर्वताः ॥ ४२ ॥  
  
सर्वत्रा प्रतिहतमेकरूपबोधं प्रत्यक्षं शिवमनुबुध्य चित्स्वरूपम् ।  
प्रत्यक्षान्तरमिह पेलवं श्रयन्ते ये मूढास्तृणतनुभिः शठैरलं तैः   
॥ ४३ ॥  
  
ये तु योगिप्रत्यक्षं पूर्णानन्दैकरसं स्वरूपमनुबुध्यापि तद्बाधितं   
चक्षुरादिप्रत्यक्षान्तरं पेलवं तुच्छमपि प्रमाणत्वेन सहन्ते   
तृणतनुभिस्तृणप्रायैः शठैरात्मवञ्चकैस्तैः अलं न किञ्चित्प्रयोजनमस्ति ।   
स्वानुभवेऽपि विश्वासशून्याः परवाक्यं कथं विश्वसीरन्नित्यनुपदेश्या एव ते   
इत्यर्थः ॥ ४३ ॥  
  
इत्यार्षे श्रीवासिष्ठमहारामायणे वाल्मीकीये दे० मो० नि० उ० पा० प्रमाणाप्रतिसिद्ध्या   
दृश्यानुपपत्तिवर्णनं नामाष्टषष्टितमः सर्गः ॥ ६८ ॥  
  
इति श्रीवसिष्ठमहारामायणतात्पर्यप्रकाशे निर्वाणप्रकरणे उत्तरार्धे   
प्रमाणाप्रतिसिद्ध्या दृश्यानुपपत्तिवर्णनं नामाष्टषष्टितमः सर्गः ॥ ६८ ॥  
  