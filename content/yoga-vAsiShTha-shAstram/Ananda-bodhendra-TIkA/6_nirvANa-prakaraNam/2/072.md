+++
title = "०७२"

+++
द्विसप्ततितमः सर्गः ७२  
  
श्रीवसिष्ठ उवाच ।  
  
अथाकृष्टवति प्राणान्स्वयम्भुवि नभोभवः [नभोभुवः इति   
मुद्रितपुस्तके पाठः ।] ।  
विराडात्मनि तत्याज वातस्कन्धस्थितः स्थितिम् ॥ १ ॥  
  
धातुः प्राणनिरोधेन वातस्कन्धस्थितिक्षयः ।  
तत्प्रसङ्गात्पुनः पृष्टा वर्ण्यतेऽग्रे विराट्स्थितिः ॥   
  
विराडात्मनि स्वयम्भुवि प्राणानाकृष्टवति स्वहृत्प्रदेशे   
उपसंहर्तुमारब्धवति सति वातस्कन्धस्थितो नभोभवो वायुः स्थितिं   
ग्रहनक्षत्रविमानादिविधारणमर्यादां तत्याज ॥ १ ॥  
  
ते हि तस्य किल प्राणास्तेन क्रान्तेषु तेष्वपि ।  
ऋक्षचक्रे स्थितिं कोऽन्यो धत्ते भूतैकधारिणीम् ॥ २ ॥  
  
ते वतस्कन्धास्तस्य स्वयम्भुवः प्राणाः । क्रान्तेषु उपसंहृतेषु ॥ २ ॥  
  
वातस्कन्धे समाक्रान्ते ब्रह्मणा प्राणमारुते ।  
समं गन्तुं परित्यज्य संस्थितिं क्षोभमागते ॥ ३ ॥  
  
स्थितिं प्रागुक्तां त्यक्त्वा समुपसंहारेण साम्यावस्थां गन्तुं क्षोभमागते सति ॥   
३ ॥  
  
निराधाराः सवाताग्निदाहोल्मुकवदापतन् ।  
व्योम्नस्तारास्तरोः पुष्पनिकरा इव भूतले ॥ ४ ॥  
  
सवाते अग्निदाहे उड्डीनैरुल्मुकैस्तुल्यं ताराः भूतले आसमन्तादपतन् ॥ ४ ॥  
  
कालपाकचलन्मूला जगत्खण्डफलालयाः ।  
प्रशान्तपवनाधारा विमानावलयोऽपतन् ॥ ५ ॥  
  
जगत्खण्डे अर्जितस्य सुकृतफलस्य आलयाः भोगस्थानभूता विमानावलयः   
कालविपाकेन चलद्विच्छिन्नं भोगमूलं कर्म येषां तथाविधाः सन्तः अपतन् ॥ ५ ॥  
  
प्रलयोन्मुखतां याते ब्राह्मे सङ्कल्पनेन्धने ।  
सिद्धानां गतयः शेमुरिद्धानामर्चिषामिव ॥ ६ ॥  
  
इद्धानां दीप्तानाम् ॥ ६ ॥  
  
प्रभ्रमन्त्योऽम्बरे कपमारुतैस्तनुतूलवत् ।  
स्वशक्त्यपचये मूकाः सिद्धसन्ततयोऽपतन् ॥ ७ ॥  
  
खेचरादिसिद्धीनां क्षयिष्णुतां तुच्छतां च सूचयन्नाह - प्रभ्रमन्त्य इति ।   
मूका वाग्व्यापारेऽप्यसमर्थाः ॥ ७ ॥  
  
सङ्कल्पद्रुमजालानि सेन्द्रादिनगराणि च ।  
पेतुर्भूकम्पलोलस्य शिरांस्यमरभूभृतः ॥ ८ ॥  
  
इन्द्रादिनगरैः सहितानि सेन्द्रादिनगराणि अमस्भूभृतो मेरोः शिरांसि शिखराणि च   
पेतुः ॥ ८ ॥  
  
श्रीराम उवाच ।  
  
चिति सङ्कल्पमात्रात्मा विराड् ब्रह्मा जगद्वपुः ।  
किमङ्गं तस्य भूलोकः किं स्वर्गः किं रसातलम् ॥ ९ ॥  
  
ननु ब्रह्मणः स्थूलदेहो ब्रह्माण्डरूपो विराट् तदन्तर्गतः सत्यलोकनिवासी   
चतुर्मुखदेहस्तु तन्मनःकल्पितः प्रातिभासिक एव । न च सोऽपि तस्य स्थूलदेह एवेति   
युक्तम् । चिराड्देहान्तःस्थित्ययोगात् । न हि कस्यचिदपि स्थूलदेहान्तः स्थूलदेहान्तरं   
दृष्टं श्रुतं वा सम्भावयितुं वा शक्यम् । एवं सति मानसे चतुर्मुखदेहे   
प्रातिभासिके स्वाप्नदेहप्राये प्राणोपसंहारसङ्कल्पेन कथं   
विराड्देहविष्टम्भकप्राणस्थानीयवातस्कन्धादिक्षयः । न हि स्वप्नदेहे   
प्राणाद्युपसंहारेण मरणदर्शने जाग्रत्प्रसिद्धस्थूलदेहक्षयो दृश्यत   
इत्याशयेन रामः शङ्कते - चिति सङ्कल्पमात्रात्मेत्यादिना । ब्रह्मा   
चतुर्मुखश्चिति सङ्कल्पमात्रं मनस्तदात्मा जगद्वपुर्ब्रह्माण्डशरीरकः   
प्रसिद्धः । तस्य सङ्कल्पमात्रात्मनश्चतुर्मुखस्य भूर्लोकादयो लोका अङ्गं   
अवयवाः किम् । न ह्यमूर्तस्य मनसो मूर्तान्यङ्गानि सम्भवन्ति । यदापि सम्भवति   
तदा भूर्लोकः किमङ्गं पादा अन्यो वा स्वर्गश्च किमङ्गं रसातलं च   
किमङ्गं कोऽवयव इति विभागप्रश्नः ॥ ९ ॥  
  
कथमेतानि चाङ्गानि ब्रह्मंस्तस्य स्थितानि च ।  
कथं वा सोऽन्तरे तस्य स्वस्यैव वपुषः स्थितः ॥ १० ॥  
  
अस्तु वा चतुर्मुखदेहोऽपि मूर्तस्तथाप्यल्पपरिमाणस्यैतस्यैतान्यतिविस्तृतानि   
भूरादीन्यङ्गानि कथं स्थितानि । तस्यापि विस्तृतत्वकपनेन ब्रह्माण्डात्मता   
यद्युच्येत तर्हि स स्वस्यैव वपुष एतस्य ब्रह्माण्डस्यान्तः सत्यलोके कथं स्थितः ॥   
१० ॥  
  
ब्रह्मा सङ्कल्पमात्रात्मा निराकृतिरिदं स्थितम् ।  
जगदित्येव जातो मे निश्चयः कथयेतरत् ॥ ११ ॥  
  
किं च ब्रह्मा सङ्कल्पमात्रात्मा निराकृतिरमूर्त एव इदं तु जगत्साकारं स्थितमिति   
मे निश्चयो जातः । अत इतरत्प्रकारान्तमस्ति चेत्कथय ॥ ११ ॥  
  
श्रीवसिष्ठ उवाच ।  
  
आदौ तावदिदं नासन्न सदास्ते निरामयम् ।  
चिन्मात्रपरमाकाशमाशाकोशैकपूरकम् ॥ १२ ॥  
  
तत्र प्रथमं पृष्टं स्थूलदेहस्य मनोमयदेहानन्यत्वं तदवयवानां   
तदवयवत्वं चानुभावयितुं भूमिकां मूलोद्घाटनेन रचयति -   
आदावित्यादिना । आशानां सर्वाभिलाषाणां दिशां च कोशानां   
भूमानन्दात्मकत्वादेकमेव पूरकम् ॥ १२ ॥  
  
तत्स्वामाकशतां चैतच्चेत्यमित्यवबुध्यते [चैतत्परमित्यबबुध्यते इति   
टीकानुगुणः पाठः ।] ।  
स्वरूपमत्यजन्नित्यं चित्त्वाद्भवति चेतनम् ॥ १३ ॥  
  
तदेतत्परमाकाशं स्वरूपमत्यजद्विकारमनापद्यमानमेव स्वामाकाशतां   
चन्द्रो द्वितीयचन्द्रमिव कल्पयत् परं स्वातिरिक्तं वस्त्विति अवबुध्यते ॥ १३ ॥  
  
विद्धि तच्चेतनं जीवं सघनत्वान्मनः स्थितम् ।  
एतावति स्थितिजाले न किञ्चित्साकृति स्थितम् ॥ १४ ॥  
  
तत्र बोध्यबोधबोद्धृभावलक्षणत्रिपुटीमननेन   
सघनत्वाद्घनीभावान्मनोवेषेण स्थितं तथाभूतं चेतनं जीवं विद्धि ।   
स्वरूपमत्यजदिति यदुक्तं तदुपपादयति - एतावतीति । एतावति   
त्रिपुटीजीवभावपर्यन्ते स्थितिजाले अध्यासेन सम्पन्नेऽपि तेषु न किञ्चिदपि साकृति   
परस्परव्यावृत्ताकारसहितं रूपं परमार्थतः स्थितं किन्तु शुद्धं व्योमैव   
शून्यमेवेति परेण सम्बन्धः ॥ १४ ॥  
  
शुद्धं व्योमैव चिद्व्योम स्थितमात्मनि पूर्ववत् ।  
यदेतत्प्रतिभातं तु तदन्यन्न शिवात्ततः ॥ १५ ॥  
  
किं तर्हि स्थितं तदाह - चिद्व्योमेति ॥ १५ ॥  
  
अथ तन्मन आभोगि भाविताहङ्कृति स्फुरत् ।  
सङ्कल्पात्मकमाकाशमास्ते स्तिमितमक्षयम् ॥ १६ ॥  
  
एवमभिमानाकारभावनादसतैव तद्भावेनापि स्फुरतीत्याह - अथेति ॥ १६ ॥  
  
तत्सङ्कल्पचिदाभासनभोऽहमिति भावितम् ।  
असत्तमेवानुभवत्सन्निवेशं खमेव खे ॥ १७ ॥  
  
अहङ्करकल्पनोत्तरं स्थूलदेहकल्पनापि तस्यावस्तुभूतैवेत्याह - तदित्यादिना ॥   
१७ ॥  
  
वेत्ति भावितमाकारं पश्यत्यनुभवत्यपि ।  
सङ्कल्पकात्मकं शून्यमेव देह इति स्थितम् ॥ १८ ॥  
  
शून्यमेव यथाकारि सङ्कल्पनगरं भवान् ।  
पश्यत्येवमजो देहं खे खमेवानुभूतवान् ॥ १९ ॥  
  
यदि देहं शून्यमेव तर्हि कथं साकारमनुभूयते तत्राह - शून्यमेवेति ॥ १९ ॥  
  
संविदो निर्मलत्वात्स यावदित्थं तहाविधम् ।  
अनुभूयानुभवनं स्वेच्छयैवोपशाम्यति ॥ २० ॥  
  
प्रलयमोक्षादिकल्पनाप्येवमेवेत्याह - संविद इति ॥ २० ॥   
  
यदा तत्त्वपरिज्ञानमस्मदादेस्तदाऽऽततम् ।  
इदं संसंरणं विद्धि शून्यं सत्यमिव स्थितम् ॥ २१ ॥  
  
कदोपशाम्यति तदाह - यदेति । तदा आततमिति च्छेदः ॥ २१ ॥  
  
यथाभूतपरिज्ञानादत्र शाम्यति वासना ।  
अद्वैतान्निरहङ्कारात्ततो मोक्षोऽवशिष्यते ॥ २२ ॥  
  
यथाभूतं परमार्थसत्यं ब्रह्म तत्परिज्ञानान्मिथ्यावासना अत्रास्मिन्नेव   
जन्मनि शाम्यति ॥ २२ ॥  
  
एवमेष स यो ब्रह्मा स एवेदं जगत्स्थितम् ।  
विरजो ब्रह्मणो राम देहो यस्तदिदं जगत् ॥ २३ ॥  
  
अस्त्वेवं तथाप्येतदुक्त्या यत्पृष्टं किं समाहितं तत्राह - एवमिति ॥ २३ ॥  
  
सङ्कल्पाकाशरूपस्य तस्य या भ्रान्तिरुत्थिता ।  
तदिदं जगदाभाति तद्ब्रह्माण्डमुदाहृतम् ॥ २४ ॥  
  
तथा च ब्रह्माण्डस्यापि भ्रान्त्यैव स्थूलदेहत्वम् विचारतस्तु तदीयमनोमात्रत्वमिति   
तदङ्गोपसंहारेणोपसंहारः सिद्ध इति भावः ॥ २४ ॥  
  
सर्वमाकाशमेवेदं सङ्कल्पकलनात्मकम् ।  
वस्तुतस्त्वस्ति न जगत्त्वत्तामत्ते न च क्वचित् ॥ २५ ॥  
  
जाग्रदुन्मुखतायां स्वाप्नदेहाङ्गोपसंहारेण   
स्वाप्नभूरादिलोकोपसंहारवद्वा तदुपसंहारः । द्वयोरपि   
सङ्कल्पाकाशमात्रत्वादित्याशयेनाह - सर्वमिति ॥ २५ ॥  
  
क्वचिन्मात्रेऽमले व्योम्नि कथं वा केन वा जगत् ।  
किं जायते किमत्रास्ति कारणं सहकारि यत् ॥ २६ ॥  
  
अवास्तवत्वं कथं ज्ञेयमिति चेदसम्भाव्यत्वादित्याशयेनाह - क्वेति ।   
किंवृत्तपञ्चकं देशकालादिसर्वप्रकारैरप्यसम्भाव्यत्वस्य समर्थनार्थम् ॥   
२६ ॥  
  
अतोऽलीकमिदं जातमलीकं परिदृश्यते ।  
अलीकं स्वदतेऽलोकमेवं पश्यति शून्यकम् ॥ २७ ॥  
  
स्वदते प्रियाप्रियभावेन प्रथते । अलोकं निष्प्रप्ञ्चं ब्रह्मैव भ्रान्त्या शून्यकं   
जगच्छून्यन्न् खमेव एवं जगद्भावेन पश्यति ॥ २७ ॥  
  
जगदादिकया भासा चिन्मात्रं स्वदते स्वतः ।  
आत्मनात्माम्बरे द्वैते स्पन्दनेनेव मारुतः ॥ २८ ॥  
  
तदेव स्पष्टमाह - जगदादिकयेति । आदिपदात्तद्धर्मा उत्पत्त्यादिभावविकारा   
गृह्यन्ते ॥ २८ ॥  
  
इदं किञ्चिन्न किञ्चिद्वा द्वैताद्वैतविवर्जितम् ।  
चिदाकाशं जगद्विद्धि शून्यमच्छं निरामयम् ॥ २९ ॥  
  
द्वैतविवर्जनात्किञ्चिति । अद्वैतस्यापि वर्जनान्न किञ्चिद्वा ॥ २९ ॥  
  
शान्ताशेषविशेषोऽहं तेन राघव संस्थितः ।  
सन्नेवासन्निवातस्त्वमेवमेवास्व निर्ममः ॥ ३० ॥  
  
तस्मादहमिव त्वमपि एवं परमार्थतः सन्नेव व्यवहारे असन् देहादिरिव आस्व किन्तु   
निर्मम इत्यर्थः ॥ ३० ॥  
  
निर्वासनः शान्तमना मौनी विगतचापलः ।  
सर्वं कुरु यथाप्राप्तं कुरु मा वात्र किं ग्रहः ॥ ३१ ॥  
  
व्युत्थितः सर्वं व्यवहारं कुरु समाहितः सन् मा वा कुरु किं न्रहः   
किमर्थमेकत्राग्रह इत्यर्थः ॥ ३१ ॥  
  
अनादिनित्यानुभवो य एकः स एव दृश्यं न तु दृश्यमन्यत् ।  
सत्यानुभूतेऽननुभूतयो याः सुविस्तृता दृश्यमहादृशस्ताः ॥ ३२ ॥  
  
तस्मात्सर्व दृश्यं ब्रह्मैव तदज्ञानान्येव भ्रान्त्याकारपरिणतानि   
दृश्यानुभवा इति निष्कर्ष इत्युपसंहरति - अनादीति । सत्ये अनुभूते । भावे क्तः ।   
अनुभवैकरसे ब्रह्मणि या अननुभूतयः अज्ञानानि ता एव भ्रान्तिवैचित्र्यैः   
सुविस्तृता दृश्यमहादृश इत्यर्थः ॥ ३२ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षो निर्वाणप्रकरणे उ० पाषा०   
निर्वाणवर्णनं नाम द्विसप्ततितमः सर्गः ॥ ७२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
निर्वाणवर्णनं नाम द्विसप्ततितमः सर्गः ॥ ७२ ॥  
  