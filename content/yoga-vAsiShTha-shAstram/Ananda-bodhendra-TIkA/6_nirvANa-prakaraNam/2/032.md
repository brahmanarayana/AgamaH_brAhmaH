+++
title = "०३२"

+++
द्वात्रिंशः सर्गः ३२  
  
श्रीवसिष्ठ उवाच ।  
  
यदा चितिः प्रसरति तदाहन्ताजगद्भ्रमः ।  
असदेवाभ्युदेतीव स्पन्दादपि च वायुता ॥ १ ॥  
  
साधुसङ्गमसच्छास्त्रविचाराभ्यासशालिनः ।  
मोक्षोऽत्रावश्यभावित्वात्स्वायत्त उपपाद्यते ॥  
  
विद्याविद्याभ्यां बन्धमोक्षयोः स्वायत्तत्वं वर्णयिष्यन् प्रथममविद्यया   
चित्प्रसरणाधीनं स्वायत्तं बन्धं दर्शयति - यदेति । स्पन्दादपि चेति   
दृष्टान्तार्थम् । इव चेति पाठः स्पष्टः ॥ १ ॥  
  
उदितोऽपि न खेदाय ब्रह्मरूपत्ववेदनात् ।  
परमाय त्वनर्थाय जगच्छब्दार्थभावनात् ॥ २ ॥  
  
रूपानुभवमादत्ते चक्षुःप्रसरणाद्यथा ।  
चितिः प्रसरणात्तद्वज्जगद्विभ्रममास्थिता ॥ ३ ॥  
  
यासौ प्रसरति व्यर्थन्न् चेत्याभावान्न सा सती ।  
असत्कथं प्रसरति वन्ध्यापुत्रः क्व नृत्यति ॥ ४ ॥  
  
उदितोऽपि न खेदाय इति यदुक्तं तदुपपादयति - यासाविति । कूटस्थचितो   
बाह्यार्थोपसर्पणलक्षणं प्रसरद्रूपं विषयाभावात्स्वतश्च नास्त्येवेति विद्यया   
बाधान्न खेदायेति भावः ॥ ४ ॥  
  
अयन्न् त्वनुभवादेव मुधैवानुभवन्स्थितः ।  
असदेवाननुभवन्स्वयमर्भकयक्षवत् ॥ ५ ॥  
  
अयं चित्प्रसरोऽनुभवादेव सिद्ध्येत् । स चानुभवो विद्यया   
बाध्यमानोऽसदर्थमननुभवन्नेवर्भकयक्षानुभववन्मुधैव स्थित इत्यर्थः ॥   
५ ॥  
  
अहम्भावोऽपि दुःखार्थमहमित्येव वेदनात् ।  
अवेदनान्नाहमतः स्वायत्ते बन्धमुक्तते ॥ ६ ॥  
  
उक्तो न्याय आन्तरे अहम्भावात्मकप्रसरेऽपि तुल्य इति दर्शयन् बन्धमोक्षयोः   
स्वायत्तता सिद्धेत्याह - अहम्भाव इति ॥ ६ ॥  
  
तद्ध्यानं स समाधिर्वा यदवेदनमासितम् ।  
अजडानां जडमिव समं शान्तमनामयम् ॥ ७ ॥  
  
मोक्षस्य स्वायत्ततामुपपादयति - तदित्यादिना । विद्यया   
मूलजाड्यापहाराच्चिदात्मैकरस्यापत्त्या अजडानां मनोबुद्ध्यादिसर्ववस्तूनां   
जडं पाषाणादीव निश्चलं यदवेदनं   
वेद्यवेदनभावनिर्मुक्तमासितमवस्थानं तदेव ध्यानं समाधिर्वा ।   
तदुपलक्षिता मुक्तिरिति यावत् ॥ ७ ॥  
  
द्वैताद्वैतसमुद्भेदैर्वाक्यसन्दर्भविभ्रमैः ।  
मा विषीदत दुःखाय विबुधा अबुधा इव ॥ ८ ॥  
  
अयमेव विश्रान्तिहेतुः सिद्धान्तः । अन्यथाकल्पने तु वादिनां   
कलहमात्रपर्यवसानेन वृथा कण्ठशोषः स्यादित्याशयेन तान्सम्बोध्याह ##-  
द्वैतादिनानाविकल्पसमुद्भेदैर्बहुविधकलहात्मकवाक्यसन्दर्भविभ्रमैर्मा   
विषीदत वृथा कण्ठशोषणलक्षणं विषादं माप्नुत । इममेव   
परमपुरुषार्थहेतुं सिद्धान्तमवलम्बध्वमित्यर्थः ॥ ८ ॥  
  
असदाश्रयते दुःखं स्वप्नवद्घनवासनः ।  
रूपालोकमनस्कारान्सङ्कल्परचितानिव ॥ ९ ॥  
  
घनवासनस्य बहिर्मुखस्यासदपि रूपादिदर्शनमिव दुःखमपि दृढतरं   
दुर्वारम् । तनुवासनस्यान्तर्मुखस्य तु तद्वदेव प्रारब्धप्रसञ्जितमपि   
दुःखमापाततो भुज्यमानं स्वानन्दानुभवतिरोहितत्वादमुक्तप्रायमेव   
भवतीत्याह - असदिति द्वाभ्याम् । आश्रायते भुङ्क्ते ॥ ९ ॥  
  
दुःखं सदेव नाश्नाति सुप्तवत्तनुवासनः ।  
रूपालोकमनस्कारान्सङ्कल्परहितानिव ॥ १० ॥  
  
अप्यर्थे एवकारः । सत् प्रारब्धप्रसञ्जितमपि दुःखं नाश्नाति न भुङ्क्ते । सुप्तो   
निद्रासुखपरवशचित्तो यथा मशकमत्कुणादिदंशनदुःखं नानुभवति तद्वत् ॥   
१० ॥  
  
अत्यन्ततनुतामेस्य वासनैवैति मुक्तताम् ।  
देशकालक्रियायोगात्पदार्थे भावनामिव ॥ ११ ॥  
  
अतो वासनानामेवोपचयात्संसारानुभव इवापचयो देशकालक्रमेण   
मुक्ततानुभवोऽपि सिध्यतीत्याह - अत्यन्तेति ॥ ११ ॥  
  
अत्यन्ततनुतां याता वासनैवैति मुक्तताम् ।  
पराणुपरिणामेन खतां खेऽभ्रादिका यथा ॥ १२ ॥  
  
अपक्षयक्रमप्राप्तेन परेणाणुना सूक्ष्मतमेन चरमपरिणामेन ।   
आदिपदान्नोहारधूमादिपरिग्रहः ॥ १२ ॥  
  
अहम्भावनया बोधे वासना घनतानवा ।  
विपश्चित्सङ्गमाभ्यासात्पाण्डित्यमिव मूढता ॥ १३ ॥  
  
वासनातानवे तर्हि क उपायस्तमाह - अहम्भावनयेति । ब्रह्माहम्भावनया   
बोधे अभिवृद्ध्यमाने वासना दिने दिने घनं निरूढं तानवं सौक्ष्म्यं   
यस्यास्तथाविधा सती मुक्तिः सम्पद्यते । यथा विपश्चितां पण्डितानां   
सङ्गमाद्विद्याभ्यासाद्वर्धमानान्मूढता घनतानवं प्राप्य पाण्डित्यं   
सम्पद्यते तद्वदित्यर्थः ॥ १३ ॥  
  
नाहमस्तीह मद्युक्त्या निश्चयोऽन्तः शमात्मकः ।  
जीवतोऽजीवतश्चास्ति रूढबोध इति स्मृतः ॥ १४ ॥  
  
कियत्कालं बोधो वर्धनीय इति चेद्रूढबोधतापर्यन्तमित्याशयेन   
रूढबोधलक्षणमाहनाहमिति । मद्युक्त्या अहम्ब्रह्मेति भावनालक्षणेन   
प्रत्यगात्मयोगेनाभ्यस्यमानेनेह जीवतो योगिनोऽजीवतः परलोकं गतस्य वा   
अहंशब्दार्थो जीवो नास्तीति शमात्मको निश्चयोऽन्तर्यस्यास्ति स रूढबोध इत्यर्थः ॥ १४   
॥  
  
वायौ द्वन्द्वमिवात्रेदं जगदादि च भासते ।  
कोऽहं कथमिदं चेति विचारेणैव शाम्यति ॥ १५ ॥  
  
द्वन्द्वं द्रव्य क्रियेति च कल्प्यमानम् । स्पन्द इति पाठे स्पष्टम् । आदिपदाज्जीवः ॥ १५ ॥  
  
नाहमित्येव निर्वाणं किमेतावति मूढता ।  
सत्सङ्गमविचाराभ्यामेतदाश्ववगम्यते ॥ १६ ॥  
  
क्षीयते तत्त्ववित्सङ्गादहमित्येव बन्धनम् ।  
आलोकेनेव तिमिरं दिवसेनेव यामिनी ॥ १७ ॥  
  
कोऽहं कथमिदं दृश्यं को जीवः किं च जीवनम् ।  
इति तत्त्वज्ञसंयोगाद्यावज्जीवं विचारयेत् ॥ १८ ॥  
  
जीवनं प्राणादिधारणं किम् । यावज्जीवग्रहणमामोक्षोपलक्षणम् ॥ १८ ॥  
  
जीवितं भुवनं भाति ततोऽहमिति नश्यति ।  
तत्त्वमेकेन तज्ज्ञार्कसेवनात्स निषेव्यताम् ॥ १९ ॥  
  
स च विचारो गुरुसेवनाच्छीघ्रं फलपर्यन्तः सिध्यतीत्याशयेनाह - जीवितमिति ।   
यतस्तज्ज्ञस्तत्त्ववित् तल्लक्षणस्यार्कस्य सेवनात्सम्पर्काद्भुवनं जगदेव   
बोधेनोज्जीवितं भाति । अहमिति सर्वपदार्थतत्त्वावरणं तमो नश्यति वस्तुतत्त्वं च   
एकेन क्षणेन प्रथते अतः स तज्ज्ञार्को निषेव्यतामित्यर्थः ॥ १९ ॥  
  
यो यो बोधातिशयवांस्तं तं पृथगुपास्व भो ।  
सङ्गमे कथयोदेति तेषां वादपिशाचिका ॥ २० ॥  
  
यदा तु बहुषु विद्वत्सु तार्किकेषु च सत्स्वयं तत्त्वज्ञोऽयं नेति निर्धारणे   
असमर्थोऽहं तदा किं कुर्या तत्राप्याह - यो य इत्यादिना । ननु पृथगुपास्वेति   
किमर्थमुच्यते समुदितोपास्तौ को दोषस्तमाह - सङ्गमे इति । कथया   
परस्परविरुद्धयुक्तिकथनेन । मुण्डे मुण्डे मतिर्भिन्ना तुण्डे तुण्डे सरस्वती इति   
न्यायादिति भावः ॥ २० ॥  
  
वादयक्षेऽप्यभ्युदिते बालस्येव विपश्चितः ।  
युक्तियुक्तमलं मुख्यमुदेत्यहमिति भ्रमः ॥ २१ ॥  
  
उदेतु नाम वादपिशाचिका को दोषस्तत्राह - वादयक्षे इति । वादलक्षणे यक्षे   
पिशाचेऽभ्युदिते सति विवेकिनोऽपि श्रोतुरश्रौतमपि [अपयुक्तिभिः इति पाठः ।]   
युक्तिभिस्तर्कैर्युक्तं तार्किकैः प्रतिपाद्यमानमहं प्रत्यक्तत्त्वं मुख्यं   
तदेवालं पर्याप्तं ममेति भ्रम उदेति । तथा चान्धगोलाङ्गूलन्यायेन   
तदालम्बनेऽनर्थ एव स्यादिति भावः ॥ २१ ॥  
  
अतः प्रत्येकमेकान्ते प्राज्ञः सेवेत पण्डितम् ।  
एकीकृत्य तदुक्तांस्तानर्थान्बुद्ध्या विचारयेत् ॥ २२ ॥  
  
सेवेत सेवाद्युपचारेण वशीकृत्य पृच्छेत् ॥ २२ ॥  
  
विचारयेत्तदुक्त्यर्थन्न् बुद्ध्या बुद्धिविवृद्धये [विशुद्धये इति पाठः   
साधुः ।] ।  
सर्वसङ्कल्पमुक्तं यत्तत्सत्तन्मयतां व्रजेत् ॥ २३ ॥  
  
श्रुतियुक्तिस्वानुभवविद्वदन्तरसंवादैर्विचारयेद्रत्नतत्त्वमिव परीक्षेत   
सर्वसन्देहोच्छेदेन बुद्धेः शुद्धये । एवं मननेन बुद्धिशुद्धौ निदिध्यासनं   
कार्यमित्याह - सर्वसङ्कल्पमुक्तमिति । तत् सत्परमार्थस्तन्मयतां   
निर्विकल्पसमाधितस्तदैकरस्यम् ॥ २३ ॥  
  
विपश्चित्सङ्गमैर्बुद्धिं नीत्वा परमतीक्ष्णताम् ।  
अज्ञानलतिका सैका कणशः क्रियतामलम् ॥ २४ ॥  
  
तेन तत्त्वज्ञानोदयेनाज्ञानोच्छेदं दर्शयति - विपश्चिदिति ॥ २४ ॥  
  
एषोऽर्थः सम्भवत्येव तेनेदं कथयाम्यहम् ।  
स्वानुभूतं वयन्न् बाला नासमञ्जसवादिनः ॥ २५ ॥  
  
तदसम्भवशङ्का न कार्येत्याह - एषोऽर्थ इति ॥ २५ ॥  
  
व्योम्नोऽम्बुवाहादिविजृम्भयेव तरङ्गभङ्ग्येव महाजलस्य ।  
न युज्यते नापि च नश्यतीह नाशोदयौ निर्मननस्य किञ्चित् ॥ २६ ॥  
  
सर्वसङ्कल्पमुक्तं यत्तदेव सत् तन्मयताप्राप्तौ सर्वजगद्व्यवहारैरपि विदुषो न   
कश्चिदिष्टनाशोऽनिष्टोदयो वेत्याह - व्योम्न इति । यथा व्योम्नः   
अम्बुवाहनीहारातपादिविजृम्भया यथा वा महाजलस्य समुद्रस्य   
तरङ्गादिभङ्ग्या किञ्चिदनिष्टं न युज्यते नापि किञ्चिदिष्टं नश्यति   
तद्वन्निर्मननस्य निःसङ्कल्पस्य योगिनोऽपि नेष्टानिष्टनाशोदयावित्यर्थः ॥ २६ ॥  
  
इदं हि सर्वं मृगतृष्णिकाम्बुवन्निरामये ब्रह्मणि शान्त आतते ।  
विचारिते नाहमितीह विद्यते कुतः क्व कस्मान्मननादिविभ्रमः ॥ २७ ॥  
  
आकाशसमुद्रयोः सद्वितीयत्वात्तद्योगवियोगशङ्कापि स्यात् विदुषस्तु   
कूटस्थाद्वयब्रह्मरूपत्वान्नाध्यस्तविवर्तैस्तच्छङ्कापीत्याशयेनाह - इदं   
हीति । निरामये आतते पूर्णे ब्रह्मणि विचारिते प्रबुद्धे सति इदं सर्वं   
मृगतृष्णिकाम्बुवदहमिति च पृथगात्मरूपं न विद्यते । एवं स्थिते इह   
तत्त्वविदि मननादिविभ्रमः कुतः क्व कस्मात्स्यादित्यर्थः ॥ २७ ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे उत्तरार्धे   
सत्यावबोधनोपदेशो नाम द्वात्रिंशः सर्गः ॥ ३२ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे उत्तरार्धे   
सत्यावबोधनोपदेशो नाम द्वातिंशः सर्गः ॥ ३२ ॥  
  