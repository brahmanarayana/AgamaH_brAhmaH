+++
title = "०५४"

+++
चतुःपञ्चाशः सर्गः ५४  
  
श्रीभगवानुवाच ।  
  
भूय एव महाबाहो शृणु मे परमं वचः ।  
यत्तेऽहं प्रीयमाणाय वक्ष्यामि हितकाम्यया ॥ १ ॥  
  
सुखदुःखादिसम्बन्धे हेतुर्हानक्रमस्तथा ।  
यदालम्ब्य च तद्धानं तत्सर्वमिह कीर्त्यते ॥   
  
द्वन्द्वैर्विमुक्ताः सुखदुःखसञ्ज्ञैस्तत्पदं गच्छन्तीत्युक्तं तत्र   
द्वन्द्वसम्बन्धे को हेतुः कश्च तद्विमोक्षोपायः किमालम्ब्य   
चेत्याशङ्कापरिहारद्वारेणात्मतत्त्वमुपदेष्टुकामो भगवानुवाच-भूय एवेति   
। प्रीयमाणाय प्रीत्या श्रोतुकामाय उपदिश्यमानार्थग्रहणेन सन्तुष्यते च ॥ १ ॥  
  
मात्रास्पर्शा हि कौन्तेय शीतोष्णसुखदुःखदाः ।  
आगमापायिनो नित्यास्तांस्तितिक्षस्व भारत ॥ २ ॥  
  
तत्रादौ विषया एव सुखदुःखरूपा इत्यभेदभ्रमं वारयन्नाह-मात्रास्पर्शा   
इति । मीयन्ते विषया एभिरिति मात्रा इन्द्रियाणि तेषां विषयसंस्पर्शास्ते   
शीतोष्णाद्यनुभावनप्रयुक्तसुखदुःखहेतवः । अथवा स्पृश्यन्त इति स्पर्शाः   
शब्दादयः । शीतोष्णग्रहणमुदाहरणार्थम् । यथा शीतं ग्रीष्मे सुखदमुष्णं   
दुःखदं ते पुनः शिशिरे विपरीते इति न विषयाः सुखदुःखरूपा इत्यर्थः । एवं   
दुःखहेतून्प्रदर्श्य तन्निवारणोपायमाह-तांस्तितिक्षस्वेति ।   
तितिक्षोक्तिर्वैराग्यस्याप्युपलक्षणम् । तथा च प्रियेषु विरज्यस्व अप्रियेषु   
तितिक्षस्वेत्यर्थः ॥ २ ॥  
  
ते तु नैकात्मनश्चान्ये क्वाऽतो दुःखं क्व वा सुखम् ।  
अनाद्यन्तेऽनवयवे कुतः पूरणखण्डने ॥ ३ ॥  
  
यया बुद्ध्या तद्विरागतितिक्षे सिध्यतस्तामाह-ते त्विति । ते मात्राः स्पर्शाश्च ते   
सुखदुःखे वा । चकारादन्यदपि । एकात्मनः   
अद्वयपूर्णानन्दस्वभावात्स्वात्मनोऽन्ये न अतः । एवम्बोधादित्यर्थः । किं च   
प्रियतमधनपुत्रादिसम्पदा पूर्णोऽहमिति भ्रान्त्या आभिमानिकं सुखं   
तद्वियोगाद्यप्रियसम्पत्त्या खण्डितोऽहमिति दुःखं च स्यात्ते अपि निरवयवे   
पूरणखण्डनासम्भवदर्शने निवर्तेते इत्याह-अनाद्यन्ते इति ॥ ३ ॥   
  
संस्थिता स्पर्शमात्राख्या मात्रास्पर्शभ्रमात्मकः ।  
समदुःखसुखो धीरः सोऽमृतत्वाय कल्पते ॥ ४ ॥  
  
यस्य स्पर्शानां विषयाणां मात्राणामिन्द्रियाणां चाख्यानमाख्या   
सत्यताप्रतीतिः संस्थिता उपशान्ता भवति स मात्रास्पर्शभ्रमात्मको जीवो धीरस्यास्तीति   
धीरस्तत्त्वदर्शी समदुःखसुखो भूत्वा अमृतत्वाय कल्पत इत्यर्थः ॥ ४ ॥  
  
सर्वत्वादात्मनश्चैते सुभेदाः संस्थिता इव ।  
असद्रूपास्त्वसद्रूपं कथं सोढुं न शक्यते ॥ ५ ॥  
  
नन्वप्रिया दुःखादयः कथं स्वं प्रतिकूलवेदनीयतास्वभावं जह्युर्येन ते   
सह्याः स्युस्तत्राह-सर्वत्वादिति । निरतिशयानन्दैकरसस्यात्मन एव सर्वत्वादेते   
दुःखादिभेदाः शोभना भेदाः सुभेदाः प्रियतमधनपुत्रादिभेदा इव संस्थिता   
न प्रतिकूलवेदनीयतां भजन्ते । प्राक्तनेन तु प्रातिकूल्यस्वभावेनासद्रूपा इत्यर्थः ॥   
५ ॥  
  
मनागपि न विद्यन्ते सुखदुःखे तु सर्वशः ।  
सर्वत्वादात्मतत्त्वस्य सत्ता कथमनात्मनः ॥ ६ ॥  
  
तदेव स्फुटीकृत्य समर्थयति-मनागपीति ॥ ६ ॥  
  
नासतो विद्यते भावो नाभावो विद्यते सतः ।  
नास्त्येव सुखदुःखादि परमात्मास्ति सर्वगः ॥ ७ ॥  
  
नन्वसदपि दुःखाद्यात्मन्युत्पद्यते असत एव स्वकारणसमवायः स्वसत्तासम्बन्ध   
आद्यक्षणसम्बन्धो वा उत्पत्तिरिति कणभक्षाक्षचरणाद्युक्तिं प्रतिक्षिपति-नासत   
इति । असतो दुःखादेर्भावः सत्ता न विद्यते । सतः अभावः असत्ता च न विद्यते ।   
स्वभाववैपरीत्यायोगात् । वाचारम्भणादिश्रुत्या विकारमात्रस्यासत्त्वनिश्चयात् । ननु   
सर्वविकाराणामसत्त्वे   
पिण्डाद्यन्यतमविकारानालिङ्गितप्रकृतिमृदाद्यदर्शनात्तस्याप्यसत्त्वे   
शून्यतापरिशेषः किं न स्यादिति चेन्न । विकारेष्वनुगतसद्बुद्धेर्निर्विषयत्वायोगेन   
विकारासत्त्वेऽपि शून्यपरिशेषानापत्तेः । यदि तदप्यसदेव स्यात्तर्हि घटः असन् पटः   
असन्नित्येवान्ववर्त्स्यत् । सत्सदित्येव चानुवर्तते अतस्तन्मात्रमेव परिशिष्यते । यस्तु   
विकारेषु सदिदमित्यमिमानः सोऽधिष्ठानसत्तानुवेधादेव न स्वत इति सुखदुःखादि   
नास्त्येवेत्यर्थः ॥ ७ ॥  
  
सत्त्वासत्त्वमती त्यक्त्वा चैतयोर्जगदात्मनोः ।  
त्यक्त्वा न किञ्चिन्मध्ये च शेषे बद्धपदो भव ॥ ८ ॥  
  
जगतः सत्त्वमतिं निरतिशयानन्दात्मनः असत्त्वमतिं च त्यक्त्वा   
तयोर्जगदात्मनोर्मध्ये अन्तराले उभयसङ्घटनानिमित्तं मनस्तमश्चातितुच्छमिति   
त्यक्त्वा शिष्यत इति शेषश्चिदात्मा तस्मिन् बद्धपदः प्रतिष्ठितो भव ॥ ८ ॥  
  
न हृष्यति सुखैरात्मा दुःखैर्ग्लायति नोऽर्जुन [अत्र सन्धिरार्षः ।] ।  
दृश्यदृक्चेतनात्मापि शरीरान्तर्गतोऽपि सन् ॥ ९ ॥  
  
दृशयानि हर्षग्लान्यादीनि साक्षितया पश्यतीति दृश्यदृक् । नहि दृश्यास्ते   
दृग्धर्मा भवितुमर्हन्तीति भावः ॥ ९ ॥  
  
जडं चित्तादि दुःखस्य भाजनं देहतां गतम् ।  
न चैतस्मिन्क्षते क्षीणे किञ्चिदेवात्मनः क्षतम् ॥ १० ॥  
  
किं तर्हि दुःखहर्षादिभाजनं तत्राह-जडमिति । एतस्मिन् चित्तादौ ॥ १० ॥  
  
जडं देहादि दुःखादेर्यदिदं भोक्तृसंस्थितम् ।  
तन्मायाभ्रममेवाङ्ग विद्ध्यबोधवशोत्थितम् ॥ ११ ॥  
  
इदं चित्तादिघटितं जीवरूपम् ॥ ११ ॥  
  
न किञ्चिदेव देहादि न च दुःखादि विद्यते ।  
आत्मनो यत्पृथग्भूतं किं केनातोऽनुभूयते ॥ १२ ॥  
  
यदिदं कथयाम्यत्र तेनैवातो विनश्यति ।  
भ्रान्तिर्दुःखमबोधोत्था सम्यग्बोधेन भारत ॥ १३ ॥  
  
यदिदं दुःखं तदबोधोत्थभ्रान्तिरतस्तेन सम्यग्बोधेनैव विनश्यति । अत्र   
दृष्टान्तं कथयामीत्यन्वयः ॥ १३ ॥  
  
यथा रज्ज्वामहिभयं बोधान्नश्यत्यबोधजम् ।  
तथा देहादिदुःखादि बोधान्नश्यत्यबोधजम् ॥ १४ ॥  
  
विष्वग्विश्वमजं ब्रह्म न नश्यति न जायते ।  
इति सत्यं परं विद्धि बोधः परम एष सः ॥ १५ ॥  
  
कीदृशः स बोधस्तमाह-विष्वगिति । विश्वं विष्वक् पूर्णं ब्रह्मैव ॥ १५ ॥  
  
ब्रह्माम्बुधौ तरङ्गत्वं किञ्चिद्भूत्वा विलीयते ।  
ब्रह्मावर्ते स्फुरस्यद्य ब्रह्मैवासि निरामयम् ॥ १६ ॥  
  
अद्य बोधोदयकाले ॥ १६ ॥  
  
यावत्कालक्रियादेशास्त्वमहंसैनिका इव ।  
ब्रह्मणीव परिस्पन्दा नात्र स्तः सदसद्भ्रमौ ॥ १७ ॥  
  
कृत्स्नवाची यावच्छब्दः । कालदीनां द्वन्द्वसमासः । सदसद्भ्रमौ   
भावाभावविकल्पौ ॥ १७ ॥  
  
जहि मानं मदं शोकं भयमीहां सुखासुखे ।  
द्वैतमेतदसद्रूपमेकः सद्रूपवान्भव ॥ १८ ॥  
  
पुरुषाक्षौहिणीनां च क्षयेणानुभवात्मना ।  
ब्रह्मणा बृंहितं शुद्धं ब्रह्म ब्रह्ममयं कुरु ॥ १९ ॥  
  
त्वत्करिष्यमाणपुरुषाक्षौहिणीक्षयात्मनापि ब्रह्मणैव बृंहितं अतः   
अनुभवात्मना शुद्धं ब्रह्मैव ब्रह्ममयं कुर्वित्यर्थः ॥ १९ ॥  
  
असंविदन्सुखं दुःखं लाभालाभौ जयाजयौ ।  
शुद्धं [युद्ध्यन्ब्रह्मैकतां गच्छ ब्रह्माब्धिं स्पन्द भारत इति   
पाठान्तरम् ।] ब्रह्मैकतां गच्छ ब्रह्माब्धिस्त्वं हि भारत ॥ २० ॥  
  
लाभालाभसमो भूत्वा भूत्वा नूनं न किञ्चन ।  
खण्डवात इवास्पन्दी प्रकृतं कार्यमाचर ॥ २१ ॥  
  
नूनं तत्त्वनिश्चयेन न किञ्चन जागतं देहादिरूपं भूत्वा । खण्डवातो   
गुहापरिच्छिन्नो वायुरिव ॥ २१ ॥  
  
यत्करोषि यदश्नासि यज्जुहोषि ददासि यत् ।  
यत्करिष्यसि कौन्तेय तदात्मेति स्थिरो भव ॥ २२ ॥  
  
सर्वक्रियाणां ब्रह्मैवेति निश्चयस्थैर्यमेव मदर्पणमित्याशयेनाह-यदिति ॥   
२२ ॥  
  
यन्मयो यो भवत्यन्तः स तदाप्नोत्यसंशयम् ।  
ब्रह्मसत्यमवाप्तुं त्वं ब्रह्मस्त्यमयो भव ॥ २३ ॥  
  
यन्मयः यदाकारचित्तः ॥ २३ ॥  
  
अनपेक्षफलं ब्रह्म भूत्वा ब्रह्मेति भावितम् ।  
क्रियते केवलं कर्म ब्रह्मज्ञेन यथागतम् ॥ २४ ॥  
  
अपेक्षाया अभावः अनपेक्षम् । अर्थाभावेऽव्ययीभावः सर्वकामोपरमस्तद्रूपं   
फलं परमपुरुषार्थः स्वयं भूत्वा केवलं वृथा चेष्टारूपं ब्रह्मेति   
भावनाबाधितं कर्म क्रियते ॥ २४ ॥  
  
कर्मण्यकर्म यः पश्यत्यकर्मणि च कर्म यः ।  
स बुद्धिमान्मनुष्येषु स चोक्तः कृत्स्नकर्मकृत् ॥ २५ ॥  
  
यः पुमान्कर्मण्युक्तरीत्या अकर्म निष्क्रियं ब्रह्म पश्यत्यकर्मणि ब्रह्मणि   
चाविच्युतप्रतिष्ठारूपं कर्म अवश्यं कर्तव्यं पश्यति स बुद्धिमान्विवेकी स एव   
च स्वरूपतः फलतश्च कृत्स्नं पूर्णं कर्म करोतीति कृत्स्नकर्मकृदुक्तो   
विद्वद्भिरित्यर्थः ॥ २५ ॥  
  
मा कर्मफलहेतुर्भूर्मा ते सङ्गोऽस्त्वकर्मणि ।  
योगस्थः कुरु कर्माणि सङ्गं त्यक्त्वा धनञ्जय ॥ २६ ॥  
  
कर्मफलानि लाभादीनि हेतवः प्रवृत्तिनिमित्तानि यस्य तथाविधो मा भूः । अकर्मणि   
प्राप्तकर्माकरणेऽपि ते सङ्ग आसक्तिर्माभूत् । योगस्थः   
प्रागुक्तसिद्ध्यसिद्धिसमदृष्टिप्रतिष्ठितः ॥ २६ ॥  
  
कर्मासक्तिमनाश्रित्य तथा नाश्रित्य मूढताम् ।  
नैष्कर्म्यमप्यनाश्रित्य समस्तिष्ठ यथास्थितम् ॥ २७ ॥  
  
मूढतां तत्त्वदृष्टौ प्रमादम् ॥ २७ ॥  
  
त्यक्त्वा कर्मफलासङ्गं नित्यतृप्तो निराश्रयः ।  
कर्मण्यभिप्रवृत्तोऽपि नैव किञ्चित्करोति सः ॥ २८ ॥  
  
आसक्तिमाहुः कर्तृत्वमकर्तुरपि तद्भवेत् ।  
मौर्ख्ये स्थिते हि मनसि तस्मान्मौर्ख्यं परित्यजेत् ॥ २९ ॥  
  
मौर्ख्ये उक्तप्रमादे स्थिते सत्यवश्यमासक्तिर्भवेदेव ततोऽनर्थपरम्परेत्यर्थः ॥   
२९ ॥  
  
परं तत्त्वज्ञमाश्रित्य निरासक्तेर्महात्मनः ।  
सर्वकर्मरतस्यापि कर्तृतोदेति न क्वचित् ॥ ३० ॥  
  
तत्त्वदर्शनाप्रमादे तु निरासक्तेः स्वत एवाकर्तृता सिद्ध्यतीत्याह-परमिति ॥ ३० ॥  
  
अकर्तृत्वादभोक्तृत्वमभोक्तृत्वात्समैकता ।  
समैकत्वादनन्तत्वं ततो ब्रह्मत्वमाततम् [ब्रह्मत्वमागतम् इति पाठः   
।] ॥ ३१ ॥  
  
तेन च भूमिकाक्रमाद्विदेहकैवल्यान्तं सिद्ध्यतीत्याह-अकर्तृत्वादिति ॥ ३१ ॥  
  
नानातामलमुत्सृज्य परमात्मैकतां गतः ।  
कुर्वन्कार्यमकार्यं च नैव कर्ता त्वमर्जुन ॥ ३२ ॥  
  
अकार्यं प्रमादान्निषिद्धं च कुर्वन् ॥ ३२ ॥  
  
यस्य सर्वे समारम्भाः कामसङ्कल्पवर्जिताः ।  
ज्ञानाग्निदग्धकर्माणं तमाहुः पण्डितं बुधाः ॥ ३३ ॥  
  
समः सौम्यः स्थिरः स्वस्थः शान्तः सर्वार्थनिस्पृहः ।  
यस्तिष्ठति स सव्यग्रोऽप्यलमव्यग्रतां गतः ॥ ३४ ॥  
  
सव्यग्रः सक्रियोऽपि सः । अव्यग्रतामक्रियताम् ॥ ३४ ॥  
  
निर्द्वन्द्वो नित्यसत्त्वस्थो निर्योगक्षेम आत्मवान् ।  
यथाप्राप्तानुवर्ती त्वं भव भूषितभूतलः ॥ ३५ ॥  
  
अलब्धस्य लाभो योगः लब्धस्य पालनं क्षेमस्तदुभयचिन्ताशून्यः ॥ ३५ ॥  
  
कर्मेन्द्रियाणि संयम्यय आस्ते मनसा स्मरन् ।  
इन्द्रियार्थान्विमूढात्मा मिथ्याचारः स उच्यते ॥ ३६ ॥  
  
त्यक्तसर्वकर्मणो मानसविषयासङ्गसत्त्वे दाम्भिक एव स सन्न्यास इत्याह##-  
  
यस्त्विन्द्रियाणि मनसा नियम्यारभतेऽर्जुन ।  
कर्मेन्द्रियैः कर्मयोगमसक्तः स विशिष्यते ॥ ३७ ॥  
  
समनस्केन्द्रियनिग्रहवतो यथाशास्त्रं व्यवहरतोऽपि   
फलासङ्गत्यागात्सन्न्यासफलमस्त्येवेत्याशयेन तं प्रशंसन्नाह-यस्त्विति ॥   
३७ ॥  
  
आपूर्यमाणमचलप्रतिष्ठं समुद्रमापः प्रविशन्ति यद्वत् ।  
तद्वत्कामा यं प्रविशन्ति सर्वे स शान्तिमाप्नोति न कामकामी ॥ ३८ ॥  
  
तस्मान्निगृहीतसर्वेन्द्रियस्य सन्न्यासिन एव सर्वकामोपरमात्परमपुरुषार्थो   
नान्यस्येत्युपसंहरति-आपूर्यमाणमिति । यद्वत् आपो नद्य आपूर्यमाणं   
समुद्रं प्रविशन्ति तद्भावमापन्ना विलीयन्ते तद्वदचले ब्रह्मणि प्रतिष्ठा यस्यतं   
सन्न्यासिनं सर्वे कामा मिथ्यात्वबुद्धिबाधितविषयाः सन्तः प्रविशन्त्यात्मन्येव   
विलीयात्ममात्रतामापद्यन्ते स एव सर्वानर्थशान्तिलक्षणं मोक्षमाप्नोति न तु   
काम्यन्त इति कामा विषयास्तत्कामनाशील इत्यर्थः ॥ ३८ ॥  
  
इत्यार्षे श्रीवासिष्ठमहारामायणे वाल्मी० दे० मो० निर्वाणप्रकरणे पू०   
अर्जुनोपाख्याने आत्मज्ञानोपदेशो नाम चतुष्पञ्चाशः सर्गः ॥ ५४ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
आत्मज्ञानोपदेशो नाम चतुष्पञ्चाशः सर्गः ॥ ५४ ॥  
  