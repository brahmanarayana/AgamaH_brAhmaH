+++
title = "०७८"

+++
अष्टसप्ततितमः सर्गः ७८  
  
श्रीवसिष्ठ उवाच ।  
  
एवं बहूनि वर्षाणि मिथुनं निर्भरस्पृहम् ।  
रेमे यौवनलीलाभिरमन्दाभिर्दिने दिने ॥ १ ॥  
  
तयोः क्रमेण वैराग्यं सच्छास्त्राभ्यासनिष्ठता ।  
चूडालाया विवेकोऽत्र ज्ञानलाभश्च वर्ण्यते ॥   
  
निर्भरस्पृहं दृढप्रेम । मिथुनं तत्स्त्रीपुंसद्वन्द्वम् ॥ १ ॥  
  
अथ यातेषु बहुषु वर्षेष्वावृत्तिशालिषु ।  
शनैर्गलिततारुण्ये भिन्नकुम्भादिवाम्भसि ॥ २ ॥  
  
अथ शनैस्तारुण्ये गलति सति तद्युग्मं इति निर्णीय अध्यात्मसम्मतं शास्त्रं   
विचारयामासेति दशमे एकादशे च सम्बन्धः ॥ २ ॥  
  
तरङ्गनिकराकारभङ्गुरव्यवहारिणि ।  
पातः पक्वफलस्येव मरणं दुर्निवारणम् ॥ ३ ॥  
  
निर्णयहेतुं प्रथमं तत्कृतं विचारं प्रपञ्चयति-तरङ्गेत्यादिना ।   
तरङ्गनिकराकारेण भङ्गुरेण देहेन व्यवहरणशीले देहिनि । मरणं   
देहवियोगः ॥ ३ ॥  
  
हिमाशनिरिवाम्भोजे जरा निपतनोन्मुखी ।  
आयुर्गलत्यविरतं जलं करतलादिव … ४ ॥  
  
कुतो दुर्निवारणं तत्राह-हिमाशनिरिति ॥ ४ ॥  
  
प्रावृषीव लतातुम्बी तृष्णैका दीर्घतां गता ।  
शैलनद्या रय इव सम्प्रयात्येव यौवनम् ॥ ५ ॥  
  
तृष्णाभोगतत्साधनतृष्णाप्रावृषि कटुतुम्बीलतेव दीर्घतां गता वर्धते इति   
यावत् । रयोऽत्र वार्षिकपूरः ॥ ५ ॥  
  
इन्द्रजालमिवासत्यं जीवनं जीर्णसंस्थिति ।  
सुखानि प्रपलायन्ते शरा इव धनुश्च्युताः ॥ ६ ॥  
  
जीव्यते अस्मिन्निति जीवनं देहादि ॥ ६ ॥  
  
पतन्ति चेतो दुःखानि तृष्णा गृध्र इवामिषम् ।  
बुद्बुदः प्रावृषीवाप्सु शरीरं क्षणभङ्गुरम् ॥ ७ ॥  
  
दुःखान्याध्यात्मिकादीनि तृष्णा च चेतः पतन्ति निपत्य तुदन्तीति यावत् ॥ ७ ॥  
  
रम्भागर्भ इवासारो व्यवहारो विचारगः ।  
सत्वरं युवता याति कान्तेवाप्रियकामिनः ॥ ८ ॥  
  
अप्रियां [अत्राप्रियं सपत्नीसङ्ग्रहणं कामयत इति व्याख्यानं युक्तं ।   
यथास्थितव्याख्यायां पुंवद्भावानुपपत्तिः ।] सपत्नीं कामयते यस्तस्य   
कान्ता प्रियतमेव ॥ ८ ॥  
  
बलादरतिरायाता वैरस्यमिव पादपम् ।  
तदिह स्याच्छुभाकारं स्थिरं किमतिशोभनम् ॥ ९ ॥  
  
अरतिरिष्टविषयालाभनिमित्तं दौर्मनस्यम् । वैरस्यं रसशोषः । इहास्मिन् संसारे ॥ ९   
॥  
  
यदासाद्य पुनश्चेतो दशासु न विदूयते ।  
इति निर्णीय युग्मं तत्संसारव्याधिभेषजम् ॥ १० ॥  
  
दशासु जन्ममरणादिदुर्दशासु । तद्युग्मं मिथुनं इति विचार्य तत्र   
अध्यात्मशास्त्रमेव संसारव्याधिभेषजं निर्णीय तदेव विचारयामासेत्यन्वयः ॥   
१० ॥  
  
चिरं विचारयामास शास्त्रमध्यात्मसम्मतम् ।  
आत्मज्ञानैकमात्रेण संसृत्याख्या विषूचिका ॥ ११ ॥  
  
संशाम्यतीति निश्चित्य तावास्तां तत्परायणौ ।  
तच्चित्तौ तद्गतप्राणौ तन्निष्ठौ तद्विदाश्रयौ ॥ १२ ॥  
  
तद्विदा अध्यात्मशास्त्रविद एवाश्रयः शरणं ययोस्तौ ॥ १२ ॥  
  
तदा तदर्चनपरौ तदीहौ तौ विरेजतुः ।  
तत्रैवातिघनाभ्यासौ बोधयन्तौ परस्परम् ॥ १३ ॥  
  
तत्प्रीतौ तत्समारम्भावन्योन्यं तौ बभूवतुः ।  
अथ साविरतं राम रमणीयपदक्रमान् ॥ १४ ॥  
  
तस्मिन्नध्यात्मशास्त्र एव सम्यक् तच्चिन्तनं तच्छ्रवणमन्योन्यं तत्प्रबोधनम्   
इत्यादिः समारम्भो ययोस्तौ । सा चूडाला ॥ १४ ॥  
  
श्रुत्वाध्यात्मविदां वक्त्राच्छास्त्रार्थांस्तारणक्षमान् ।  
इत्थं विचारयामास स्वमात्मानमहर्निशम् ॥ १५ ॥  
  
इत्थं वक्ष्यमाणप्रकारेण ॥ १५ ॥  
  
अव्यापृता व्यापृता वा धिया धवलयेद्धया ।  
प्रेक्षे तावत्स्वमात्मानं किमहं स्यामिति स्वयम् ॥ १६ ॥  
  
अव्यापृता त्यक्तशारीरव्यापारा । प्रेक्षे विविच्य पश्येयम् । अस्मिन्   
कार्यकारणसङ्घाते अहं चेतनधातुः किं स्याम् ॥ १६ ॥  
  
कस्यायमागतो मोहः कथमभ्युत्थितः क्व वा ।  
देहस्तावज्जडो मूढो नाहमित्येव निश्चयः ॥ १७ ॥  
  
अयं संसारलक्षणो मोहो भ्रमः कस्यागतः । यस्य हि भ्रान्तिरागता स तन्निवारणे   
स्वस्थः स्यात्स एव क इत्यर्थः । कथं [कथं नैर्निमित्तैरिति पाठः ।] वेति   
निमित्तजिज्ञासा । क्वेति तन्मूलजिज्ञासा । मूले हि परिज्ञाते तदुच्छेदेनोच्छेत्तुं स   
शक्यः ॥ १७ ॥  
  
आबालमेतत्संसिद्धं मतौ चैवानुभूयते ।  
कर्मेन्द्रियगणश्चास्मादभिन्नावयवात्मकः ॥ १८ ॥  
  
मतौ स्थूलोहं गौरोहमित्यादिबुद्धिवृत्तौ सत्यामेवानुभूयते न स्वत इति तस्य   
जडत्वमित्यर्थः । अस्माद्देहादभिन्नहस्तपादाद्यवयवात्मकः ॥ १८ ॥  
  
अवयवावयविनोर्न भेदो जड एव च ।  
बुद्धीन्द्रियगणोऽप्येवं जड एवेति दृश्यते ॥ १९ ॥  
  
बुद्धीन्द्रियगणोपि एवं शरीरावयवात्मक एव । यद्यप्यणवश्चेति सूत्रे   
इन्द्रियप्राणादयः सूक्ष्मा लिङ्गदेहावयवा एव न स्थूलदेहावयवा इति   
वादरायणेन सिद्धान्तितं तथापि तेषां   
देहावयवत्वेनैवापण्डितपामरमनुभवादवयववद्देहसंयुक्तत्वाच्च   
तदवयववज्जडत्वमेवेत्याशयः ॥ १९ ॥  
  
प्रेर्यते मनसा यस्माद्यष्ट्येव भुवि लोष्टकः ।  
मनश्चैवं जडं मन्ये सङ्कल्पात्मकशक्ति [कथं नैर्निमित्तैरिति   
पाठः ।] यत् ॥ २० ॥  
  
मन-आदेरपि जडदेहादिप्रेरकत्वात्तत्संयोगयोग्यद्रव्यतया यष्ट्यादिवज्जडत्वं   
सिद्धमित्याह-प्रेर्यत इत्यादिना ॥ २० ॥  
  
क्षेपणैरिव पाषाणः प्रेर्यते बुद्धिनिश्चयैः   
बुद्धिर्निश्चयरूपैवं जडा सत्तैव निश्चयः ॥ २१ ॥  
  
जडा सत्ता जाड्यस्वभावैवेति निश्चयः । क्षेपणै रज्जुयन्त्रैः ॥ २१ ॥  
  
खातेनेव सरिन्नूनं साऽहङ्कारेण वाह्यते ।  
अहङ्कारोऽपि निःसारो जड एव शवात्मकः ॥ २२ ॥  
  
खातेन वप्रद्वयान्तरालिकनिम्नदेशेन । सा बुद्धिर्वाह्यते प्रेर्यते ॥ २२ ॥  
  
जीवेन जन्यते यक्षो बालेनेव भ्रमात्मकः ।  
जीवश्च चेतनाकाशो वातात्मा हृदये स्थितः ॥ २३ ॥  
  
जीवेन प्राणावच्छिन्नचिदाभासेन जन्यते अध्यस्यते । तथा च   
यक्षदेहवत्तस्याध्यस्तत्वादेव जडत्वमित्यर्थः । वातात्मा प्राणोपाधिः ॥ २३ ॥  
  
सुकुमारोऽन्तरन्येन केनापि परिजीवति ।  
अहो नु ज्ञातमेतेन चेत्योल्लेखकलङ्किना ॥ २४ ॥  
  
अन्तरन्येन स्वान्तर्यामिबिम्बचैतन्येन परिपूर्णो जीवति । चेत्योल्लेखः साक्षिभावेन   
विषयप्रकाशनं तेन कलङ्किना दूषितप्रायेण ॥ २४ ॥  
  
जीवो जीवति जीर्णेन चिद्रूपेणात्मरूपिणा ।  
चेत्यभ्रमवता जीवश्चिद्रूपेणैव जीवति ॥ २५ ॥  
  
जीर्णेन चिरन्तनेन ॥ २५ ॥  
  
आमोदः पवनेनेव खातेनेव सरिद्रयः ।  
असत्यजडचेत्यांशचयनाच्चिद्वपुर्जडम् ॥ २६ ॥  
  
चेत्योल्लेखकलङ्किनेति तत्रोपपत्तिमाह-असत्येति ।   
चयनात्तादात्म्यसंसर्गाध्यासाच्चिद्वपुश्चित्स्वभावमपि तज्जडमिव   
सम्पन्नमित्यर्थः ॥ २६ ॥  
  
महाजलगतो ह्यग्निरिव रूपं स्वमुज्झति ।  
सद्वासद्वा यदाभाति चित्समाधौ सति स्वतः ॥ २७ ॥  
  
महाजलं तप्तजलं सामुद्रं वा तद्गतोऽग्निरिव स्वं भास्वररूपमुज्झति मुञ्चति ।   
अत एव सत्तांशे चिद्वैलक्षण्यमिव लब्धा घटः सन्पटः सन्निति सत्ता   
घटपटाद्यचिदाकारसमरसानुभूयते । घटाद्याकारस्य मृदादौ लये घटो   
नास्ति पटो नास्तीति सत्ताकारमप्युज्झन्ती अभावतामप्यापद्यत इति भावः । चित्समाधौ   
चेत्यैकाग्र्ये सद्रूपमसद्रूपं वा यदेव वासनोपनीतं स्वत आभाति तदेव   
क्षणादलं पूर्ण स्वरूपमुत्सृज्य तत्क्षणात्स्वयं भवतीति परेणान्वयः ॥ २७ ॥  
  
स्वरूपमलमुत्सृज्य तदेव भवति क्षणात् ।  
एवं चिद्रूपमप्येतच्चेत्योन्मुखतया स्वयम् ॥ २८ ॥  
  
एवमुक्तरीत्या परमार्थतश्चिद्रूपमपि अविद्यावरणादध्यासपरम्परया जडं   
शून्यमसत्कल्पं च सम्पन्नं जगद्रूपं बुद्धावनावृतस्वभावेन   
चैतन्येनैव तत्तदाकारवृत्तिव्याप्त्या मूलविद्यावरणभङ्गद्वारा प्रबोध्यत इति   
परेणान्वयः ॥ २८ ॥  
  
जडं शून्यमसत्कल्पं चैतन्येन प्रबोध्यते ।  
इति सञ्चिन्त्य चूडाला केनैषा चित्प्रचेतनी ॥ २९ ॥  
  
तर्हि मूलाविद्यावरणभङ्गेनैषा ब्रह्मचित्केनोपायेन दृश्यस्वप्नं विहाय   
प्रबोधवती स्यादिति चिन्तितवतीत्याह-इतीति ॥ २९ ॥  
  
इति सञ्चिन्तयामास चिरायेत्थं व्यबुध्यत ।  
अहो नु चिरकालेन ज्ञातं ज्ञेयमनामयम् ॥ ३० ॥  
  
इत्थं वर्ण्यमानप्रकारेण व्यबुध्यत । आत्मतत्त्वमित्यर्थः ॥ ३० ॥  
  
यद्वै विज्ञेयतां कृत्वा न कश्चिद्धीयते पुनः ।  
एते हि चिद्विलासान्ता मनोबुद्धीन्द्रियादयः ॥ ३१ ॥  
  
कश्चिदपि पुरुषो न हीयते परमपुरुषार्थात्प्रच्युतो न भवतीत्यर्थः । अथवा   
कश्चिदपि काम्योऽर्थो न हीयते न हानिं प्राप्यते । तत्प्राप्त्यैव   
सर्वकामावाप्तेरित्यर्थः । अथवा किञ्चिद्वस्तु दुःखसाधनमिति बुद्ध्या न हीयते न   
त्यज्यते । सर्वस्याप्यानन्दैकरसत्त्वसम्पत्तेरित्यर्थः ।   
हानासम्भवोक्तिरुपादानस्याप्युपलक्षणम् । चिद्विलासस्य अन्ताः परिच्छेदहेतवः ॥ ३१   
॥  
  
असन्तः सर्व एवाहो द्वितीयेन्दुपदस्थिताः ।  
महाचिदेकैवास्तीह महासत्तेति योच्यते ॥ ३२ ॥  
  
द्वितीयस्य तैमिरिकदृष्टिपरिकल्पितस्येन्दोः पदे स्थाने स्थिताः । भ्रान्तिकल्पिता इति यावत्   
॥ ३२ ॥  
  
निष्कलङ्का समा शुद्धा निरहङ्काररूपिणी ।  
शुद्धसंवेदनाकारा शिवं सन्मात्रमच्युतम् ॥ ३३ ॥  
  
शुद्धं संवेदनमेव आकारः स्वरूपं यस्याः । शिवं   
भूमानन्दरूपत्वात्परममङ्गलं तादृशस्वभावात्कदाप्यप्रच्युतमित्यच्युतम्   
॥ ३३ ॥  
  
सकृद्विभाता विमला नित्योदयवती सदा ।  
सा ब्रह्मपरमात्मादिनामभिः परिगीयते ॥ ३४ ॥  
  
सकृन्मूलाविद्यावरणभङ्गेण विभाता न पुनः केनाप्याव्रियत इति सकृद्विभाता   
। अत एव नित्योदयवती परिगीयते वेदान्ताद्मध्यात्मशास्त्रेषु लक्षणया ॥ ३४ ॥  
  
चेत्यचेतनचित्तादि नास्या भिन्नं न मानतः ।  
तयैषा चेत्यते चिच्छ्रीः सैषाद्या चिदिति स्मृता ॥ ३५ ॥  
  
चेत्यादित्रिपुटीजालमस्याः सकाशाद्भिन्नं वस्तु न । यत एषा त्रिपुटी तया साक्षिभूतया   
चेत्यते न तु मानतः सिद्धा सैषा साक्षिचित् त्रिपुटी प्रवृत्तेः प्रागेव   
स्वतःसिद्धत्वादाद्या ॥ ३५ ॥  
  
अचेत्यं यदिदं चित्त्वं तत्तस्या रूपमक्षतम् ।  
मनोबुद्धीन्द्रियाद्यर्थरूपैः सैव विजृम्भते ॥ ३६ ॥  
  
विजृम्भते विवर्तते ॥ ३६ ॥  
  
तरङ्गकणकल्लोलकलनेयं चिदात्मनि ।  
जगद्रूपपदार्थानां सत्ता स्फुरति मातरि ॥ ३७ ॥  
  
मनोबुद्ध्यादिविवर्तैश्चिदात्मनि मातरि प्रमातृभावापन्ने सति तत्र   
तरङ्गादिकलनाप्राया जगद्रूपभूतभौतिकपदार्थानां सत्त्वा अस्तिता स्फुरति ॥ ३७ ॥  
  
यदिदं तत्परं रूपं तस्याः खलु महाचितेः ।  
शुद्धचिन्मणिवत्सा हि सेयं समसमोदिता ॥ ३८ ॥  
  
यदिदं जगत्सत्तारूपं प्रसिद्धं तत्तस्या अधिष्ठानभूताया महाचितेरेव परं   
रूपं रूपान्तरम् । खलु शब्दो द्वे वाव ब्रह्मणो रूपे मूर्तं चैवामूर्तं च   
इत्यादिश्रौतप्रसिद्धिद्योतनार्थः । यतः सा हि   
चित्स्फटिकमणिवज्जगत्प्रतिबिम्बमसङ्गैव धत्ते । सेयं जगत्सत्ता च व्यावहारिकेषु   
प्रातिभासिकेषु च समसमा स्वस्वाधिष्ठानानुसारिणी उदिता ॥ ३८ ॥  
  
अनन्ययैव या शक्त्या जगज्जृम्भिकया स्थिता ।  
सत्ता मायातिरेकेण नान्या सम्भवतीह हि ॥ ३९ ॥  
  
अत एव जगत्सत्ताया अधिष्ठानसत्तान्यत्वनिरूपणायोगान्मायामात्रत्वमित्याह##-  
  
विचित्रतेव भाण्डानां ननु हेमतया यथा ।  
सा तथोदेति तद्रूपमात्मानं चेतति स्वयम् ॥ ४० ॥  
  
अत एव नामरूपविशेषप्रलये जगत्सत्ता मायाशबलब्रह्मसत्तात्मनैव परिशिष्यते ।   
मायाबाधे तु आनन्दैकरससन्मात्ररूपमात्मानं स्वयमनुभवतीत्याह##-  
हेमसत्तात्मनैवोदेति तथेत्यर्थः ॥ ४० ॥  
  
स्वचित्तेन द्रवत्वेन तरङ्गादित्वमम्बुषु ।  
महाचितौ जगच्चित्तादुदेतीवानुदेत्यपि ॥ ४१ ॥  
  
सत्तायां दर्शितन्यायेनैव जगद्वैचित्र्यस्फुरणरूपचिद्भेदानामपि विषयाकारभेदे   
मिथ्यात्वपर्यालोचने अपरिच्छिन्नपरब्रह्मचिन्मात्रता पर्यवस्यतीत्याशयेनाह##-  
सिद्धेषु समुद्राद्यम्बुषु तरङ्गादि अनुद्यदप्युदेतीव तथा महाचितौ ब्रह्मण्यपि   
समष्टिचित्ताज्जगदनुद्यदप्युदेतीत्यर्थः । अनुदेतीति नञस्तिङन्तेन सहेति   
योगविभागात्समासश्छान्दसो वा ॥ ४१ ॥  
  
तदात्मैव यथा यातो रूपवान् जलधौ द्रवात् ।  
एवं चिन्मात्रमेवाहमनहम्भावमाततम् ॥ ४२ ॥  
  
अस्त्वेवं किं ततस्तत्राह-तदिति । तत्तत्र स्वप्ने चिद्रूप आत्मैव चित्तकल्पितजलरूपेण   
रूपवान् संस्तरङ्गादिद्रव्यभेदान्यथा यातस्तत्रात्मव्यतिरिक्तं नाणुमात्रमपि   
किञ्चिदस्ति । एवं चिन्मात्रमेवाहं जगद्भानविशेषभेदैः सम्पन्नो न   
परमार्थतः पूर्णचिदात्मनो मत्तो   
व्यतिरिक्तमणुमात्रमप्यस्तीत्यहम्भावस्याप्यपरिशेषादनहम्भावं   
चिन्मात्रमेवाततं विस्तीर्णमित्यर्थः ॥ ४२ ॥  
  
न तस्य जन्ममरणे न तस्य सदसद्गती ।  
न नाशः सम्भवत्यस्य चिन्मात्रनभसः क्वचित् ॥ ४३ ॥  
  
मरणं देहवियोगो नाशो ध्वम्स इति भेदः । सदसद्गती स्वर्गनरकौ ॥ ४३ ॥  
  
अच्छेद्योऽयमदाह्योऽयं चिदादित्योऽतिनिर्मलः ।  
आहो नु चिरकालेन शान्तास्मि परिनिर्वृता ॥ ४४ ॥  
  
तत्र प्रस्तुतविचारस्यावधौ विश्रान्तिं दर्शयति-अच्छेद्य इति ॥ ४४ ॥  
  
निर्वामि भ्रमनिर्मुक्तमासे निर्मन्दराब्धिवत् ।  
असदाभासमत्यच्छमनन्तमजमच्युतम् ॥ ४५ ॥  
  
आसे तासस्त्योः इति सलोपः । असन् दृश्याभासो यस्मिन् ॥ ४५ ॥  
  
आत्माकाशमनावाधममलं परमं चिरम् ।  
अनन्तमिदमाकाशं फलौघाश्चाफलादिकाः ॥ ४६ ॥  
  
चिरं कालिकपरिच्छेदरहितम् । अनन्तं देशवस्तुकृतपरिच्छेदरहितम् ।   
ब्रह्मादिस्तम्बपर्यन्तप्राणिकर्मफलौघाश्चकारात्तत्साधनव्यापाराः अफलादिका   
निष्फलसाधना वृथा चेष्टाश्च इदमाकाशमेव नान्यत् ॥ ४६ ॥  
  
सुरासुरयुतं विश्वमेतन्मयमकृत्रिमम् ।  
पुंस्त्वकर्ममयी सेना सर्वं मृन्मात्रकं यथा ॥ ४७ ॥  
  
पुंस्त्वं कुलालादिपुरुषजातिस्तत्कर्ममयी तन्निर्मिता । अथवा पुंस्त्वं प्रतिमायां   
कल्पिता पुरुषजातिः कर्म तदनुरूपचलनादि तन्मयी तत्प्रचुरा बालनिर्मितमृत्सेना ॥   
४७ ॥  
  
द्रष्ट्टदृश्यमयी सत्ता चिन्मात्रैक्यमयी तथा ।  
इदमैक्यमिदं द्वित्वमहं नाहमितीति च ॥ ४८ ॥  
  
क इव भ्रमसम्मोहः कथं कस्य कुतः क्व वा ।  
स्वमनन्तमनायासमुपशान्तास्मि संस्थिता ॥ ४९ ॥  
  
किंवृत्तचतुष्टयं प्रकारभोक्तृनिमित्ताधिकरणसम्भावनाप्रतिषेधार्थम् ।   
स्वं पारमार्थिकं रूपं प्राप्येति शेषः ॥ ४९ ॥  
  
निर्वाणपरिनिर्वाणा गतमासे गतज्वरम् ।  
अचेतनं चेतनं वा योऽयमाभाति चेतति ॥ ५० ॥  
  
निर्वाणे मोक्षसुखे परितो निर्वाणा निर्वृता । गतभवज्वरं गतं   
कण्ठचामीकरवत्प्राप्तं स्वरूपमेवाहमासे । यदचेतनं चेतनं वा आभाति ।   
योऽयं तद्भोक्ता चेतति तदुभयं भासमानात्माभिन्नं यद्ब्रह्म तद्रूपं ख   
चिदाकाशमेवेति परेणान्वयः ॥ ५० ॥  
  
भासमानात्म तद्रूपं खं महाचिति संस्थितम् ।  
नेदं नाहं न चान्यच्च न भावाभावसम्भवः ।  
शान्तं सर्वं निरालम्बं केवलं संस्थितं परम् ॥ ५१ ॥  
  
किं इदन्ताहन्तान्यत्तादिजगत्स्वभावमत्यक्त्वैव ब्रह्म नेत्याह-नेदमिति ॥ ५१ ॥  
  
इत्थंविचारणपरा परमप्रबोधाद्बुद्ध्वा यथास्थितमिदं परमात्मतत्त्वम्   
।  
संशान्तरागभयमोहतमोविलासा शान्ता बभूव शरदम्बरलेखिकेव ॥ ५२ ॥  
  
उक्तमेव सङ्क्षिप्योपसंहरति-इत्थमिति ।   
परमप्रबोधादात्यन्तिकमोहनिद्रापगमात् संशान्ता रागादयस्तमोविलासा   
अवस्थात्रयस्वप्ना यस्याः ॥ ५२ ॥  
  
इत्यार्षे श्रीवासिष्ठमहारामायणे वा० दे० मो० निर्वाणप्रकरणे पूर्वार्धे   
चूडालाप्रबोधो नामाष्टसप्ततितमः सर्गः ॥ ७८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चूडालाप्रबोधो नामाष्टसप्ततितमः सर्गः ॥ ७८ ॥  
  