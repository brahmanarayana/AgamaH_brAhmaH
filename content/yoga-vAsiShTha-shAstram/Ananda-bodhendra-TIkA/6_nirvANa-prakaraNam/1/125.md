+++
title = "१२५"

+++
पञ्चविंशत्यधिकशततमः सर्गः १२५  
  
श्रीवसिष्ठ उवाच ।  
  
सिद्धान्तोऽध्यात्मशास्त्राणां सर्वापह्नव एव हि ।  
नाविद्यास्तीह नो माया शान्तं ब्रह्मेदमक्रमम् ॥ १ ॥  
  
सर्वापह्नवसिद्धान्ते वादिनां यत्र विभ्रमाः ।  
तुर्ये तथाविधे स्थैर्यं सोपायमुपदिश्यते ॥  
  
अविद्यया सहजैवास्यावस्थात्रयप्रपञ्चस्य मायया ऐश्वरस्य वियदादिप्रपञ्चस्य   
वेति सर्वस्य द्वैतजातस्यापह्नव आत्मानमधिकृत्य प्रवृत्तानां   
श्रुतिस्मृतीतिहासपुराणादिशास्त्राणां परमसिद्धान्तो न वस्तुप्रकाशनम् ।   
स्वप्रकाशस्यात्मवस्तुनः स्वतःसिद्धतया तत्सिद्धौ प्रमाणाप्रसरादित्याह -   
सिद्धान्त इति । शान्तं सर्वोपप्लवरहितमिदं नित्यापरोक्षं ब्रह्म शास्त्रैर्न   
क्रम्यत इत्यक्रममवगाढुमशक्यमित्यर्थः । तथा च श्रुतिः यतो वाचो निवर्तन्ते   
अप्राप्य मनसा सह इति । तथा च द्रविडाचार्यैरप्युक्तम् यद्यप्रमेयं ब्रह्म   
किमर्थं शास्त्रमिति चेत्सिद्धं तु न्निवर्तकत्वात् इति ॥ १ ॥  
  
शान्त एव चिदाभासे स्वच्छे समसमात्मनि ।  
समग्रशक्तिखचिते ब्रह्मेति कलिताभिधे ॥ २ ॥  
  
श्रुत्यादिसिद्धान्तापरिज्ञानादेव स्वबुद्धिवैभवेन जगन्मूलान्वेषिणां वादिनां   
ब्रह्मशब्दवाच्ये सर्वशक्त्यात्मकमायाशबले ब्रह्मणि   
बुद्धिदोषवैचित्र्यान्नानाविधाः कल्पनाः प्रवृत्ता इत्याह - शान्त इति द्वाभ्याम्   
॥ २ ॥  
  
निर्णीय केचिच्छून्यत्वं केचिद्विज्ञानमात्रताम् ।  
केचिदीश्वररूपत्वं विवदन्ते परस्परम् ॥ ३ ॥  
  
निर्णीय स्वस्वबुद्ध्यनुसारेण सिद्धान्तभेदान्कल्पयित्वा ॥ ३ ॥  
  
सर्वमेव परित्यज्य महामौनी भवानघ ।  
निर्वाणवान्निर्मननः क्षीणचित्तः प्रशान्तधीः ॥ ४ ॥  
  
सर्वं मायान्तं दृश्यजातं परित्यज्य ।   
समनस्कसर्वेन्द्रियव्यापारोपरमान्महामौनी । पूर्णानन्दचिदात्मनि निर्वाणवान्सन्   
आत्मन्येवास्स्वेति परेणान्वयः ॥ ४ ॥   
  
आत्मन्येवास्स्व शान्तात्मा मूकान्धबधिरोपमः ।  
नित्यमन्तर्मुखो भूत्वा स्वात्मनान्तः प्रपूर्णधीः ॥ ५ ॥  
  
जाग्रत्येव सुषुप्तस्थः कुरु कर्माणि राघव ।  
अन्तः सर्वपरित्यागी बहिः कुरु यथागतम् ॥ ६ ॥  
  
पञ्चमादिभूमिकाजयाज्जाग्रदवस्थोपि सुषुप्त इव स्थितः ॥ ६ ॥  
  
चित्तसत्ता परं दुःखं चित्तासत्ता परं सुखम् ।  
अतश्चित्तं चिदेकात्मा नय क्षयमवेदनात् ॥ ७ ॥  
  
अवेदनात्प्रियद्वेष्यत्वाननुसन्धानात् ॥ ७ ॥  
  
दृष्टा रम्यमरम्यं वा स्थेयं पाषाणवत्समम् ।  
एतावतात्मयत्नेन जिता भवति संसृतिः ॥ ८ ॥  
  
अवेदनादित्येतदेव स्पष्टयति - दृष्ट्वेति ॥ ८ ॥  
  
संवेदनीयं न सुखं नासुखं न च मध्यमम् ।  
एतावतात्मयत्नेन दुःखान्तोऽनन्त आप्यते ॥ ९ ॥  
  
संवेदनीयं चिन्तनीयम् । असुखं दुःखम् । मध्यमं तदुभयसाधनम् ॥ ९ ॥  
  
आपीनमण्डलशशाङ्कवदन्तरेव श्रीमद्रसायनमयः सुखमेति तज्ज्ञः ।  
विज्ञातसर्वभुवनत्रयवस्तुसारः कुर्वन्न नाम कुरुते परमभ्युपेतः ॥ १० ॥  
  
विज्ञातः सर्वेषां भुवनत्रयवस्तूनां सारो येन । अत एव श्रीमत् स्वतः सर्वतः   
प्रकाशेन शोभमानं यद्रसायनं निरतिशयसुखममृतं च तन्मयः । अत एव   
च आसमन्तात्पीनं पुष्टं मण्डलं यस्य तादृशो यः शशाङ्कः   
पूर्णचन्द्रस्तत्कल्पः परं परमात्मानमभ्युपेतस्तज्ज्ञो जीवन्मुक्तिसुखमेति ।   
कुर्वन्नपि प्रारब्धोपनीतं व्यवहारं न कुरुते । प्रतिबिम्बचेष्टायामिव न स्वस्य   
कर्तृत्वं पश्यतीत्यर्थः ॥ १० ॥  
  
इत्यार्षे श्रीवासिष्ठमहारामायणे वाल्मीकीये दे० मो० निर्वाणप्रकरणे पू० तुर्ये   
स्थैर्योपायकथनं नाम पञ्चविंशत्युत्तरशततमः सर्गः ॥ १२५ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे तुर्ये   
स्थैर्योपायकथनं नाम पञ्चविंशत्युत्तरशततमः सर्गः ॥ १२५ ॥  
  