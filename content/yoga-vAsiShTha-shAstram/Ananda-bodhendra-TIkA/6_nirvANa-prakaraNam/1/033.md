+++
title = "०३३"

+++
त्रयस्त्रिंशः सर्गः ३३  
  
श्रीवसिष्ठ उवाच ।  
  
चन्द्रार्धशेखरधर चित्तत्त्वस्य महात्मनः ।  
अनन्तस्यैकरूपस्य द्वित्वं कथमुपागतम् ॥ १ ॥  
  
यथा जीवजगद्भेदा मोहसङ्कल्पकल्पिताः ।  
विचारेणैव सम्भाव्यास्तथा तर्कैरिहोच्यते ॥   
  
सर्वगापि चिदेतस्मिंश्चेतसि प्रतिबिम्बतीति यदुक्तं यच्च दृढभावनया   
पश्चात्तत्रैव रसशालिनीत्याद्युक्तं तत्रोभयत्राप्यनुपपत्तिं वसिष्ठः शङ्कते##-  
चन्द्रार्धशेखरधर । अर्धशब्दस्य षोडशतमभागनिष्ठत्वेन   
समांशवाचित्वाभावेनानपुंसकत्वात् अर्धं नपुंसकम् इत्यस्याप्रवृत्तेः   
षष्ठीतत्पुरुषः । अनन्तस्य दिक्कालवस्तुकृतपरिच्छेदशून्यस्य एकरूपस्य   
सजातीयविजातीयस्वगतभेदशून्यस्य चिल्लक्षणस्य तत्त्वस्य सजातीयजीवरूपं   
विजातीयजडजगद्रूपं च द्वित्वं कथमुपागतम् किं स्वत उत परतः । नाद्यः ।   
अविकारत्वादनवयवत्वाच्च । नापि द्वितीयः । द्वितीयस्यैवाप्रसिद्धेरिति भावः ॥ १ ॥  
  
कथं च तन्महादेव रूढं पर्यायसङ्कुलम् ।  
भवेद्दुःखोपघाताय प्रज्ञया विनिवारितम् ॥ २ ॥  
  
यदि तु निर्निमित्तमेव तदा गतमिति ब्रूषे तर्हि सङ्कोचे   
मानाभावादनन्तकोटिभिस्तत्पर्यायैर्बन्धनैः सङ्कुलं व्याप्तं चिरानुवृत्त्या   
रूढं तत् प्रज्ञया तत्त्वबोधेनैकत्वागन्तुकत्वाभ्यां दुर्बलतमेन कथं   
विनिवारितं सत् आत्यन्तिकदुःखोपघाताय भवेत् ।   
निर्निमित्तस्यैकस्याप्युच्छेदाप्रसिद्धेः कथञ्चिदेकस्योच्छेदेऽप्यन्येषामनन्तानां   
तादृशबन्धानां परिशेषात्पुनःपुनरन्यान्यनिर्निमित्तबन्धोत्पत्तेर्दुर्वारत्वाच्च   
न प्रागुक्तब्रह्मशक्तिमायानिमित्तं मिथ्याभूतमेव तदिति न कश्चिद्दोष इति युक्तम् ।   
सा ह्यागन्तुकी वा स्यात्सहजा वा आद्येऽपि स्वत उत्पन्ना उत परसम्बन्धाधेयेति विमर्शे   
अनिर्मोक्षानवस्थादिदोषापत्तेः । सहजाया अग्न्यौष्ण्यशक्तिवत्सति   
ब्रह्मण्यपनेतुमशक्त्या अनिर्मोक्षतादवस्थ्यात् ऐकरस्यश्रुतिवैरस्यप्रसङ्गाच्च ।   
किं च मायाशक्तेर्मिथ्यात्वे अत्यन्तासत्त्वादसतः कार्योत्पादकत्वायोगात्स एव   
समुत्थितो निर्हेतुकद्वैतोत्पादवादः । सत्यत्वे ज्ञानेन   
निवृत्त्ययोगादनिर्मोक्षदोषानिर्मोक्ष इत्युभयतस्पाशा रज्जुः । न च निष्कर्षे   
सत्त्वासत्त्वातिरिक्ता तृतीया विधा केनचिद्व्यवस्थापयितुं शक्या । तयैव विधया   
ज्ञानोत्तरमपि द्वैतस्यानिवार्यत्वात् । न हि तृतीया सा ज्ञेन प्रथमा द्वितीया वा   
कर्तुं शक्या । ज्ञानस्याकारकत्वादन्यस्यान्यात्मतायोगात्##-  
॥  
  
ईश्वर उवाच ।  
  
सर्वशक्ति हि तद्ब्रह्म सदेकं विद्यते यदा ।  
तदा निर्मूल एवायं द्वित्वैकत्वकलोदयः ॥ ३ ॥  
  
न वयं जीवजगदादिद्वैतं प्रमाणैरुपपादयितुं प्रवृत्ताः किन्तु   
मोहादनादिकालादारभ्य भ्रान्त्या प्रसक्तं   
तदध्यारोपापवादन्यायमाश्रित्यापवदितुम् । तत्राध्यारोपे सर्गादौ   
यत्कामकर्मवासनादिनिमित्तकारणानां ब्रह्माविद्याद्युपादानकारणानां   
वियदादिक्रमस्य व्यष्टिसमष्टिस्थूलसूक्ष्मादिविभागकोशभेदादीनां कल्पनं तत्   
सर्वं स्वयमसत्यमपि सत्यवस्तुपरिचयोपायतया श्रुत्या कल्पितं   
परमार्थसत्यप्रयोजनाविसंवादितया इतरवादिकल्पनापेक्षया उत्कृष्टमिति   
श्रोतॄणां विश्वासजननाय लोकदृशैवोपपत्तिभिः शास्त्रेषु समर्थ्यते । परिचिते तु   
सर्वात्मके सर्वप्रतीचि तस्याद्वितीयताबोधनाय परमार्थदृष्टिमेवावलम्ब्यापोद्यत   
एवेति तस्मिन्नेकत्वमभ्युपेत्य तद्विरुद्धद्वित्वासम्भवोद्भावनं तव   
स्वाभ्युपगतविरुद्धं सिद्धान्तविरुद्धं चेति कथं न पश्यसीत्याशयेन   
श्रीभगवान्समाधत्ते-सर्वशक्तीत्यादिना । यदा ब्रह्म व्यवहारदृशा   
सर्वशक्ति परमार्थदृशा तु एकं सदेव विद्यत इति व्यवस्थितं   
दृष्टिद्वयमङ्गीकृतं तदा द्वित्वैकत्वलक्षणायाः कलायाः   
सर्वशक्त्यैकदेशादुदयो यस्य तथाविधस्तदापेक्षो निर्मूल एव ।   
यस्माद्व्यवहारदृशा अध्यारोपः परमात्मदृशाऽपवादः न   
तावद्व्यवहारदृष्ट्या यः सर्वज्ञः सर्वविद्यस्य ज्ञानमयं तपः इति   
श्रुत्योपपादितात्सर्वज्ञात्सर्वशक्तिमतो जीवजगद्द्वैतागमोऽनुपपन्नः ।   
धर्मिग्राहकमानेन तस्य तत्स्वभावस्यैव निर्णयात् ।   
तदेतद्ब्रह्मापूर्वमनपरमनन्तरमबाह्यम् । यत्र नान्यत्पश्यति नान्यच्छृणोति   
नान्यद्विजानाति स भूमा इति श्रुतिदर्शितपरमार्थदृष्टिगम्ये तु न कदाचिदपि   
द्वित्वं तद्विरोध्येकत्वं वा प्रसक्तमिति तत्र तदनुपपत्त्युद्भावनं   
निर्मूलमेवेत्यर्थः ॥ ३ ॥  
  
सति द्वित्वे किलैकं स्यात्सत्येकत्वे द्विरूपता ।  
कले द्वे अपि चिद्रूपे चिद्रूपत्वात्तदप्यसत् ॥ ४ ॥  
  
ननु नेह नानास्ति किञ्चन न तु तद्द्वितीयमास्ति ततोऽन्यद्विभक्तम् विभुं   
चिदानन्दमरूपमद्भुतम् इत्यादिश्रुतिभिर्द्वित्वमेव निषिध्यते   
नैकत्वमित्यविरुद्धमेकत्वं कथं द्वित्वतुल्यकक्षतया निषिध्यते तत्राह-सतीति ।   
सति प्रसिक्ते द्वित्वे तद्व्यावृत्तये एकत्वं कल्प्यते । सति चैकत्वे तदेवैकत्वान्तरसहितं   
द्वित्वमिति कल्प्यत इति परस्परसापेक्षकल्पनत्वात्तुल्यकक्षे एव ते ।   
तत्रैकत्वलक्षणधर्मस्यापि तदतिरिक्तस्य कल्पने   
चिदैकरस्यव्याघातप्रसङ्गात्तदप्यसदेवेत्यर्थः ॥ ४ ॥  
  
एकाभावादभावोऽत्र एकत्वद्वित्वयोर्द्वयोः ।  
एकं विना न द्वितीयं न द्वितीयं विनैकता ॥ ५ ॥  
  
कार्यकारणयोरेकसारत्वादेकरूअप्ता ।  
फलान्तस्यापि बीजादेर्विकारादिह कल्पना ॥ ६ ॥  
  
इदानीं व्यवहारपरमार्थदृष्ट्योरुपदेशादिव्यवहाराय मिश्रणेऽपि   
सत्ताद्वैविध्यकल्पनान्न परमार्थसति व्यावहारिकसत्तया जीवजगद्द्वैतविरोध   
इत्याह-कार्येति । बीजादेः पुनः फलान्तस्य यथा स एवायमिति   
प्रत्यभिज्ञायमानैकस्वभावे अनुगतद्रव्ये विकारान्नानात्वकल्पना   
तद्वदुपपत्तेरित्यर्थः ॥ ६ ॥  
  
चित्त्वं चेत्यविकल्पेन स्वयं स्फुरति तन्मयम् ।  
विकारादि तदेवान्तस्तत्सारत्वान्न भिद्यते ॥ ७ ॥  
  
यदि तु सर्वविकाराणां परमार्थसत्ताव्यतिरिक्ता व्यावहारिकसत्ता नाभ्युपेयते तदा   
सुतरां द्वैतं चिद्विकल्प एव फलित इति राहुशिरोद्वैतविरोधोद्भावनतुल्यस्त्वदाक्षेप    
इत्याशयेनाह-चित्त्वमिति । अन्तः स एव सारः परमार्थो यस्य तत्त्वात् । एवं च   
मायातत्कार्याणां पृथक्सत्त्वपक्षः अपृथक्सत्त्वपक्षः   
असत्त्वपक्षस्तृतीयविधापक्षो वा   
नानावादिकल्पितप्रधानपरमाणुक्षणिकाक्षणिकविज्ञानशून्यतादिपक्षो वा यः   
कश्चित्त्वयाभ्युपगम्यतां तथाप्यसङ्गाद्वयचिन्मात्रास्पर्शी स सर्वोऽपि   
चिदधीनसिद्धिकश्चिद्विकल्पमात्रमिति चितः कदापि बन्धप्रसक्तिरेव यत्र दुर्लभा   
तत्राऽनिर्मोक्षोद्भावनं दूरनिरस्तमेवेति भावः ॥ ७ ॥  
  
विकारादिविकल्पोऽयं तत उत्थाय वस्तुषु ।  
याति सार्थकतां नानाकार्यकारणतादिभिः ॥ ८ ॥  
  
तत्सारत्वमेवोपपादयति-विकारादीति । यतोऽयं   
षड्भावविकारलक्षणस्तदाश्रयघटादिलक्षणश्च विकल्पस्ततः सद्वस्तुनः   
सकाशादेवोत्थाय आविर्भूय जलाहरणाद्यर्थक्रियाकारणत्वादिभिः सार्थकतां   
भोगपर्यवसानं याति । भोगश्च चिदवसानतैवेति तन्मात्रसारतेत्यर्थः ॥ ८ ॥  
  
तरङ्गाः सलिले येऽपि तोये शैलस्य ते समाः ।  
शशशृङ्गसमः सोऽपि यस्य सत्यः शशाङ्कुरः ॥ ९ ॥  
  
एवं जगतो विकल्पनामात्रत्वे केचिज्जलतरङ्गादयो व्यावहारिकाः   
मरुमरीचिकातोयतरङ्गाः प्रातिभासिकाः   
वन्ध्यापुत्रशशशृङ्गादयस्त्वत्यन्तासन्त   
इत्यवान्तरवैलक्षण्यविकल्पोऽप्यज्ञस्यैवेत्याह-तरङ्गा इति । यस्य तत्त्वविदःइ   
शशादुद्भिन्नो वीहियवाद्यङ्कुरोऽपि ब्रह्मैवेति सत्यस्तस्य ये सलिले   
प्रसिद्धास्तरङ्गास्ते शैलस्य मूर्ध्नि कल्पिते तोये ये तरङ्गास्तैः समाः । स शैलोऽपि   
शशशृङ्गसमः । स्वतोऽसत्त्वस्य ब्रह्मसत्तया सत्त्वकल्पनस्य च त्रिष्वपि   
साम्यादित्यर्थः ॥ ९ ॥  
  
वस्तुबोधोऽत्र सन्धत्ते तत्रालं वाग्विकल्पनैः ।  
व्यवच्छेदादि दुश्छेद्यं वचोवाच्यात्किल द्विज ॥ १० ॥  
  
यस्त्वत्र जगत्यबोधकृतः सर्वपदार्थानां परस्परव्यावृत्तिलक्षणो   
व्यवच्छेदस्तं वस्तुबोधस्तत्त्वसाक्षात्कार एव सन्धत्ते स्फुटितशकलानि   
सन्धानेनेवैकतां नयति । तत्र ईदृशे विषये वाग्विकल्पनैर्युक्त्युपन्यासैः अलं   
साध्यं नास्ति । यतः अनपगते अज्ञाने वचोवाच्याद्युक्तिसहस्रादपि   
अपरोक्षभ्रमसिद्धं व्यवच्छेदादि द्वैतं दुरुच्छेद्यमित्यर्थः ॥ १० ॥  
  
ब्रह्मणः सर्वशक्तित्वं तत्त्वतो न विभिद्यते ।  
तरङ्गकणकल्लोलजलौघ इव वारिणः ॥ ११ ॥  
  
तत्त्वदृशा दर्शने तु ब्रह्मणः सर्वशक्तित्वं सर्वजगदाकारमायिकरूपं   
तन्मात्रं तत्त्वतो न विभिद्यते । तत्रैव तिरोभवतीत्यर्थः ॥ ११ ॥  
  
पुष्पपल्लवपत्रादि लताया नेतरद्यथा ।  
द्वित्वैकत्वजगत्त्वादि त्वन्त्वाहन्त्वं तथा चितेः ॥ १२ ॥  
  
तथा च अपागादग्नेरग्नित्वं वाचारम्भणं विकारो नामधेयं त्रीणि रूपाणीत्येव   
सत्यम् इति श्रुतिदर्शितन्यायेन लताद्यैक्यदर्शने तदीयपुष्पपल्लवादिभेदानामिव   
तत्त्वदर्शने जगद्भेदानामप्यनृतत्वे त्वत्प्रश्नोऽतिनिरालम्बन इत्याह##-  
  
देशकालविकारादिः कृतो भेदश्चितस्तु यः ।  
तच्चिदेतदसत्प्रोक्तं न प्रश्नोऽत्र तवोचितः ॥ १३ ॥  
  
यो भेदः कृतः तत्सः चित् चिदेव चिद्द्वित्वमेव नास्ति तत्र द्वित्वं   
कथमुपागतमित्येतत्त्वया असत्प्रोक्तम् । अत्र असद्विषये तव प्रश्नो नोचित इत्यर्थः ॥ १३ ॥  
  
देशकालक्रियासत्तानियत्वाद्याश्च शक्तयः ।  
चिदात्मिका एव चितः सत्त्वात्सम्पतिताः स्वतः ॥ १४ ॥  
  
यतश्चितः सत्त्वादेव सम्पतिताः सम्पन्नसत्ताका अतश्चिदात्मिका एव ॥ १४ ॥  
  
चित्तत्त्वं चित्तचेत्येहं चिद्ब्रह्माद्यभिधा स्मृता ।  
यथा वीच्याद्यभिधार्हं स्थितमम्बुतरङ्गकम् ॥ १५ ॥  
  
चित्तं चेत्यं तदीहाश्च तेषां समाहारो रूपप्रपञ्चश्चित्तत्त्वमेव । एवं   
ब्रह्मादिस्तम्बपर्यन्ता अभिधा नाम प्रपञ्चोऽपि चिदेव स्मृता । अम्बुतरङ्गकं   
अम्बुतरङ्गानुगतं रससामान्यं यथा वीच्याद्यभिधार्हं स्थितं तद्वत् ॥ १५ ॥  
  
असम्भवत्तरङ्गस्य चिद्विलासमहाम्बुधेः ।  
तरङ्गितत्वमिव यत्तत्तावच्चेत्यसङ्गिता ॥ १६ ॥  
  
तरङ्गितत्वमिव यद्विवर्तनं तदेव चेत्यसम्बन्ध इत्यर्थः ॥ १६ ॥  
  
तदेतत्परमं ब्रह्म सत्येश्वरशिवादिभिः ।  
शून्यैकपरमात्मादिनामभिः परिगीयते ॥ १७ ॥  
  
शून्यपदेन असद्वा इदमग्र आसीत् इति श्रुतिस्थमसत्पदं लक्ष्यते ॥ १७ ॥  
  
एवं रूपपदातीतं यद्रूपं परमात्मनः ।  
यत्तु नामाहममलं विषयो न गिरां च तत् ॥१८ ॥  
  
मत्तत्त्वं परमार्थतस्तदेवेत्याह-एवमिति । रूपाणि पदानि नामानि च तदतीतं यत्   
अहम् । तुशब्दः पुरोदृश्यमानसाकाररूपव्यावृत्त्यर्थः । तत् गिरां वाचां   
चान्मनसां चन विषयः ॥ १८ ॥  
  
यदिदं दृश्यते तस्यास्तल्लताया महाचितेः ।  
फलपल्लवपुष्पादि न भिन्नं तन्मयं यतः ॥ १९ ॥  
  
यदिदं दृश्यते जगत् तत् तस्याश्चितेश्चिल्लक्षणाया लतायाः   
फलपल्लवपुष्पादीत्यन्वयः ॥ १९ ॥  
  
महाविद्योपनयना चिद्भवत्यभिधा सती ।  
सा जीवत्वेन बाह्यत्वं तदा द्वीन्द्विव पश्यति ॥ २० ॥  
  
यदि तु अनृतमेव जीवजगद्भावं विवेकाय पृच्छसि तदा शृणु । सा चित् महती   
अविद्या उपनयनं विचित्रवर्णरञ्जितोपनेत्रं यस्यास्तथाविधा यदा भवति तदा   
जीवत्वेन अभिधीयत इत्यभिधा तथाविधा सती द्वीन्द्विव स्वबाह्यत्वं   
बाह्यजीवजगद्भावं पश्यतीत्यर्थः ॥ २० ॥  
  
स्वयमान्यैवमस्मीति भावयित्वा स्वभावतः ।  
अन्यतामिव संयाति स्वविकल्पात्मिकां स्वतः ॥ २१ ॥  
  
अन्या अब्रह्माचिद्रूपास्मि ॥ २१ ॥  
  
अकलङ्केन रूपेण रूपं यत्सकलङ्कवत् ।  
संसारसरितं प्राप्य चेतनेनैव चेतति ॥ २२ ॥  
  
अकलङ्केनैव रूपेण स्थितापि सकलङ्कवद्यत्पुर्यष्टकरूपं कल्पितं तेन   
संसारसरितं प्राप्य औपाधिकचेतनेनैव चेतति न निष्कलङ्कचेतनेनेत्यर्थः ॥ २२ ॥  
  
चिद्वपुः स्वयमेतेन ह्येकतामेति जीवताम् ।  
चित्तत्त्वस्यावभासेन जीवो जीवति तन्मयः ॥ २३ ॥  
  
एतेन पुर्यष्टकेन एकतां तादात्म्याध्यासलक्षणां जीवतां एति । तन्मयश्चित्प्रचुरः   
सन् जीवति प्राणनादिक्रियां लभते ॥ २३ ॥  
  
आतिवाहिकदेहोऽपि जीवतां समुपागतः ।  
भावनापञ्चकं भूत्वा द्रव्यमस्मीति वेत्त्यलम् ॥ २४ ॥  
  
इत्थं सर्वगापि चिदेतस्मिंश्चेतसि प्रतिबिम्बतीत्येतदाक्षेपांशं समाधाय   
दृढभावनया पश्चात्तत्रैव रसशालिनीत्येतदाक्षेपांशं समाधातुं तस्य   
स्थूलदेहप्राप्तिक्रममाह-आतिवाहिकेति । भावनापञ्चकं   
पाञ्चभौतिकस्थूलदेहसंस्कारात्मकं भूत्वा देहलाभाय   
व्रीहियवतिलमाषादिद्रव्यमहं सम्पन्नमस्मीति वेत्ति । त इह व्रीहियवास्तिलमाषा इति   
जायन्ते इति श्रुतेरित्यर्थः । श्रुतौ इतिशब्दो भाविदेहानुकूलद्रव्यमात्रोपलक्षणार्थः   
। तेन स्थावरस्वेदजादिदेहप्राप्तिस्थले तत्तद्बीजानुकूलजलादिद्रव्यभावोऽप्यस्य भवतीति   
द्योतनाय द्रव्यमस्मीति वेत्तीति सामान्योक्तिः ॥ २४ ॥  
  
तद्द्रव्यं प्राणिना भुक्तमाशु गच्छति वीर्यताम् ।  
ततोऽहं प्राणवाञ्जातो वेत्तीत्यनुभवात्मकम् ॥ २५ ॥  
  
वीर्यतां रेतस्त्वम् । वृक्षादौ तु बीजभावम् । ततः स्त्रियां निषेकक्रमेणाहं   
प्राणवान् स्थूलदेहो जातोऽस्मीति वेत्तीत्यर्थः ॥ २५ ॥  
  
अहन्तादिक्रमेणाशु पञ्चकानुभवभ्रमात् ।  
स्थावरं जङ्गमं सर्वं वेत्ति तत्तद्भवत्यलम् ॥ २६ ॥  
  
अनुभवात्मकं ब्रह्मैव उक्तेनाहन्तादिक्रमेण पञ्चानां सङ्घः पञ्चकं   
स्थूलदेहस्तदनुभवभ्रमाचक्षुरादिद्वारा बाह्यं स्थावरं जङ्गमं च वेत्ति   
पुनस्तद्वासनया स्वयमपि तत्तद्भवतीत्यर्थः ॥ २६ ॥  
  
काकतालीययोगेन दृढाभ्यासक्षयेण च ।  
वासनान्तरसंश्लेषात्सूक्ष्ममाकारमुज्झति ॥ २७ ॥  
  
ननु पूर्वमशकादिदेहत्यागे तद्देहाकारवासनात्मना सूक्ष्मतया स्थितस्य   
पुर्यष्टकस्य दृढाभ्यस्तमशकाकारस्य सौक्ष्म्यस्य च कथं   
निवृत्तिर्हस्त्याकारस्य स्थौल्यस्य चानभ्यस्तस्य कथं लाभस्तत्राह-काकतालीयेति   
। यथा आकस्मिके काकतालसम्बन्धे काकमरणप्रयोजकं कर्मैव निमित्तं नान्यत्   
तथा दृढाभ्यस्तवासनाभिभवे चिरव्यवहितहस्त्याद्यहम्भाववासनोद्भवे च   
कर्मैव निमित्तम् । उद्भूतहस्तिवासनान्तरसंश्लेषात्तु चिराभ्यस्तमपि   
सूक्ष्ममशकाकारमुज्झतीत्यर्थः ॥ २७ ॥  
  
द्वित्वस्वसंविदा द्वित्वमेकस्यैव प्रवर्तते ।  
पुंसो वेतालसङ्कल्पाद्वेताल इव भासुरः ॥ २८ ॥  
  
विरोधिवासनोद्भवेन पूर्ववासनोपमर्दे उत्तरस्याभ्यासेन दार्ढ्ये च   
दृष्टान्तानाह-द्वित्वेत्यादिना ॥ २८ ॥  
  
अद्वित्ववेदनाद्द्वित्वमात्मनोऽपि निवर्तते ।  
न करोमीति सङ्कल्पात्पुरुषस्येव कर्तृता ॥ २९ ॥  
  
द्वित्वसङ्कल्पतो द्वित्वमेकस्यैव प्रवर्तते ।  
अदिव्त्वसंविदा द्वित्वमनेकस्यापि नश्यति ॥ ३० ॥  
  
अनेकस्य जगतोऽपि ॥ ३० ॥  
  
परमात्मतया द्वित्वं न किलात्मनि विद्यते ।  
अविकारादिमत्त्वेन सर्वगत्वेन सर्वदा ॥ ३१ ॥  
  
यत्स्वसङ्कल्परचितमसङ्कल्पक्षयं हि तत् ।  
यथा मुने मनोराज्यं गन्धर्वनगरं यथा ॥ ३२ ॥  
  
असङ्कल्पात् क्षयो यस्य तथाविधम् । हि प्रसिद्धम् ॥ ३२ ॥  
  
तथा सङ्कल्पने क्लेशो न सङ्कल्पविनाशने ।  
सङ्कल्पयक्षो गन्धर्वपुर्याः सृष्टौ न तु क्षये ॥ ३३ ॥  
  
किञ्चेत्यर्थे तथाशब्दः । सङ्कल्पने मानसप्रयत्नेन रचने क्लेशः श्रमोऽस्ति न तु   
सङ्कल्पस्य विनाशने । औदासीन्यमात्रेण स्वत एव तत्सिद्धेः । प्रसिद्धश्चायमर्थ   
इत्याह-सङ्कल्पयक्ष इति । गन्धर्वोऽत्र मनस्तत्पुर्या मनोरथरचितपुर्याः   
सृष्टौ सङ्कल्प एवासम्भावितरचनासमर्थत्वाद्यक्षो दिव्यशिल्पी प्रसिद्धः न तु   
तत्क्षये इत्यर्थः ॥ ३३ ॥  
  
पुष्टसङ्कल्पमात्रेण यदिदं दुःखमागतम् ।  
तदसङ्कल्पमात्रेण क्षयि कात्र कदर्थना ॥ ३४ ॥  
  
कदर्थना क्लेशः ॥ ३४ ॥  
  
यत्किञ्चिदपि सङ्कल्प्य नरो दुःखे निमज्जति ।  
न किञ्चिदपि सङ्कल्प्य सुखमव्ययमश्नुते ॥ ३५ ॥  
  
सङ्कल्पव्यालनिर्मुक्ता न यदा तव चेतना ।  
न तदा नन्दनोद्याने त्वमुच्चैः परिराजसे ॥ ३६ ॥  
  
उच्चैः सर्वगुणोत्कृष्टे नन्दनोद्याने स्थितोऽपीति शेषः । न परिक्षीणक्लेशो राजसे ॥ ३६ ॥  
  
स्वविवेकानिलैः कृत्वा सङ्कल्पजलदक्षयम् ।  
परां निर्मलतामेहि शरदीव नभोन्तरम् ॥ ३७ ॥  
  
सङ्कल्पनाशने तर्हि क उपायस्तमाह-स्वविवेकेति ॥ ३७ ॥  
  
सङ्कल्पसरितं मत्तां मणिमन्त्रेण शोषय ।  
तत्रोह्यमानमात्मानं समाश्वास्य भवामनाः ॥ ३८ ॥  
  
सङ्कल्पानिलनिर्धूतं भ्रान्तं पर्णतृणांशवत् ।  
भूताकाशे चिदात्मानमवलम्ब्य विलोकय ॥ ३९ ॥  
  
पर्णतृणस्य अंशाः खण्डास्तद्वद्भ्रान्तम् । भूताकाशे सर्वभूतहृदाकाशे ॥   
३९ ॥  
  
स्वसङ्कल्पनकालुष्यं विनिवार्यात्मनात्मनः ।  
परं प्रसादमासाद्य परमानन्दवान् भव ॥ ४० ॥  
  
सर्वशक्तिमयो ह्यात्मा यद्यथा भावयत्यलम् ।  
तत्तथा पश्यति तदा स्वसङ्कल्पविजृम्भितम् ॥ ४१ ॥  
  
यद्वस्तु ॥ ४१ ॥  
  
सङ्कल्पमात्रमेवेदं जगन्मिथ्यात्वमुत्थितम् ।  
असङ्कल्पनमात्रेण ब्रह्मन्क्वापि विलीयते ॥ ४२ ॥  
  
सङ्कल्पवातवलितं जन्मजालकदम्बकम् ।  
असङ्कल्पानिलस्पर्शाद्विश्राम्यति परे पदे ॥ ४३ ॥  
  
सङ्कल्पलक्षणेन पुरोवातेन वलितं कन्दलितं जन्मलक्षणानां जालानां   
जलधराणां कदम्बकं असङ्कल्पलक्षणस्य पाश्चात्यानिलस्य स्पर्शात्परे पदे   
ब्रह्माकाशे विश्राम्यति । विलीयत इति यावत् ॥ ४३ ॥  
  
तृष्णाकरञ्जलतिकामिमां रूढिमुपागताम् ।  
सङ्कल्पमूलोद्धरणात्परिशोषवतीं कुरु ॥ ४४ ॥  
  
प्रतिभाससमुत्थानं प्रतिभासपरिक्षयम् ।  
यथा गन्धर्वनगरं तथा संसृतिविभ्रमः ॥ ४५ ॥  
  
अविद्याकामसङ्कल्पनाशेऽपि यदि जगद्भासेत तर्हि तत्प्रतिभासमात्रमिति   
जीवन्मुक्तानुभवसिद्धो दृष्टसृष्टिपक्षः परिशिष्यत इत्याशयेनाह##-  
  
प्रभुरस्मीति विस्मृत्य तावच्छोचति भूमिपः ।  
भूमिपोऽस्मीति सञ्जाता यावन्नास्य हृदि स्मृतिः ॥ ४६ ॥  
  
यावदज्ञानं तावदेव जगत्प्रतिभासः शोकहेतुर्न तदुत्तरकालमित्याशयेनाह##-  
  
नास्य तज्जातया ब्रह्मन्प्राक्स्मृतिर्वर्तमानया ।  
शरदेवोपगतया प्रावृड् जाड्यापवारिणी ॥ ४७ ॥  
  
ननु तत्त्वविदोऽपि प्राक्तनचिराभ्यस्तसंसारस्मृतिपरम्परया वर्तमाना ब्रह्मास्मीति   
स्मृतिराच्छाद्येत तथा च पुनः संसारशोकप्रसङ्ग इत्याशङ्क्याह-नास्येति ।   
अस्य भूमिपस्य तत्त्वविदश्च तस्मादाप्तोपदेशाज्जातया वर्तमानया भूपोऽस्मि   
ब्रह्मास्मीति स्मृत्या बाधिता प्राक्तनदुःखस्मृतिः स्वजाड्येन अपवारिणी   
आच्छादनसमर्था न । यथा उपगतया शरदा निरस्ता प्रावृड्   
मेघजाड्येनापवारणसमर्था न भवति तद्वैदित्यर्थः ॥ ४७ ॥  
  
घनप्रवाहयाऽकस्माच्चित्तेहा सैव वर्धते ।  
य एवोच्चैःस्वरस्तन्त्र्याः स एवाक्रामति श्रुतिम् ॥ ४८ ॥  
  
कोऽस्याः प्राबल्ये हेतुरिति चेन्मनननिदिध्यासनाभ्यासलक्षणपौरुषप्रयत्नकृत##-  
चित्तवृत्तिरकस्माद्धनप्रवाहा सैव वर्धते इतराभिभवसमर्था भवति । यथा   
तारमन्द्रतन्त्रीस्वरयोर्मध्ये य एव उच्चैःस्वरः स एवान्यमभिभूय श्रुतिं   
श्रोत्रं आक्रामति । श्रूयत इत्यर्थः ॥ ४८ ॥  
  
अहमेकोऽहमात्मास्मीत्येकां भावय भावनाम् ।  
तया भावनया युक्तः स एव त्वं भवस्यलम् ॥ ४९ ॥  
  
सेयमहं ब्रह्मास्मीति स्मृतिरेवाविच्छेदेन सन्तता मुख्या मम मानसपूजा न   
बाह्येत्याशयेनाह-अहमिति । एकः अद्वितीय एवाहं शिवो देवः स च   
अहन्त्वदहङ्कारोपलक्षित आत्मा नित्यापरोक्षचिदेकरसोऽस्मीत्येकामविच्छिन्नां   
भावनां स्मृतिधारां भावय । तया एवंरूपया देवपूजाभावनया युक्तः स   
शिव एव त्वं अलं नितरां भवसि नान्यया पूजयेत्यर्थः ॥ ४९ ॥  
  
एवं ह्यसम्भवदिदं त्वविरागभास्वत्तत्सत्त्वमुत्तमपदं परमेकदेवः ।  
पूजासु पूजकसुपूजनपूज्यरूपं किञ्चिन्नकिञ्चिदिव चित्तपदैकमूर्तिः ॥ ५० ॥  
  
एवमुक्तरीत्या इदं बाह्यपूजनं त्वादृशानामसम्भवदेव । हि यस्मादविरागेषु   
तुच्छफलरागिष्वेव भास्वत्प्रकाशमानम् । त्वद्योग्यस्तु उत्तमपदं   
तत्परमार्थसत्त्वं परं ब्रह्मैव एको देवः । यत्पूजासु पूजकः पूजाद्रव्यस्वामी   
सुष्ठु षोडशोपचारैः पूजनं पूज्यं प्रतिमालिङ्गादि च किञ्चित् नकिञ्चित्तुच्छमिव   
भवति । यतः सा सामग्री चित्तस्य पदानि   
सङ्कल्पास्तदेकमूर्तिर्मनःकल्पनामात्रमित्यर्थः ॥ ५० ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
द्वैतैक्यप्रतिपादनं नाम त्रयस्त्रिंशः सर्गः ॥ ३३ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
द्वैतैक्यप्रतिपादनं नाम त्रयस्त्रिंशः सर्गः ॥ ३३ ॥  
  