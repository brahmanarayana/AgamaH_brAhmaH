+++
title = "११८"

+++
अष्टादशाधिकशततमः सर्गः ११८  
  
मनुरुवाच ।  
  
सङ्कल्पोन्मुखतां याताः सत्यश्चिन्मात्रसंविदः ।  
आपस्तरङ्गत्वमिव यान्ति भूमिप जीवताम् ॥ १ ॥  
  
कुतः सर्गः कदा कस्य केनेत्येषामिहोत्तरम् ।  
तथात्मदर्शनोपाया मनुनात्र प्रकीर्तिताः ॥   
  
तत्रादौ शुद्धसंविदो जीवभावे निमित्तमाह - सङ्कल्पेति । चिन्मात्रस्य   
शुद्धचैतन्यस्याविद्यायां तत्तत्संस्कारविचित्रायां प्रतिबिम्बरूपाः संविदः   
संस्काराणामन्तःकरणतया परिणामे तदवच्छिन्नतया जीवतां यान्ति ॥ १ ॥  
  
ते जीवाः संसरन्तीह संसारे पूर्वमुत्थिते ।  
सुखदुःखदशामोहो मनस्येवास्ति नात्मनि ॥ २ ॥  
  
पूर्वमुत्थिते उपाधितया आविर्भूते संसारे समष्टिव्यष्टिमनसः कार्ये । एवं सति   
यत्फलितं तदाह - सुखदुःखेति ॥ २ ॥  
  
अदृश्यो दृश्यते राहुर्गृहीतेन यथेन्दुना ।  
तथानुभवमात्रात्मा दृश्येनात्मावलोक्यते ॥ ३ ॥  
  
नन्वदृश्य आत्मा कथं दृश्ये मनसि संसारदुःखि तद्विमुक्तो वा अविवेके विवेके   
वा दृश्यते तत्राह - अदृश्य इति । दृश्येनान्तःकरणेन   
चरमसाक्षात्काररूपतत्परिणामेन च निमित्तेन ॥ ३ ॥  
  
न शास्त्रैर्नापि गुरुणा दृश्यते परमेश्वरः ।  
दृश्यते स्वात्मनैवात्मा स्वया सत्त्वस्थया धिया ॥ ४ ॥  
  
सत्त्वस्थया निरहम्ममतावस्थया ॥ ४ ॥  
  
पथिकाः पथि दृश्यन्ते रागद्वेषविमुक्तया ।  
यथा धिया तथवते द्रष्टव्याः स्वेन्द्रियादयः ॥ ५ ॥  
  
निरहम्ममता देहेन्द्रियादिषु कथं द्रष्टव्येति दृष्टान्तेन स्पष्टयति -   
पथिका इति ॥ ५ ॥  
  
एतेषु नादरः कार्यः सता नैवावधीरणम् ।  
पदार्थमात्रताविष्टास्तिष्ठन्त्वेते यथासुखम् ॥ ६ ॥  
  
अवधीरणमुपवासादिना पीडनम् ॥ ६ ॥  
  
पदार्थमात्रं देहादि धिया सन्त्यज्य दूरतः ।  
आशीतलान्तःकरणो नित्यमात्ममयो भव ॥ ७ ॥  
  
पदार्थमात्रं उदासीनपदार्थसाधारणं सन्त्यज्य आत्ममयः   
शुद्धात्मदृष्ट्या तद्भावप्रचुरः ॥ ७ ॥  
  
देहोऽहमिति या बुद्धिः सा संसारनिबन्धनी ।  
न कदाचिदियं बुद्धिरादेया हि मुमुक्षुभिः ॥ ८ ॥  
  
नकिञ्चिन्मात्रचिन्मात्ररूपोऽस्मि गगनादणुः ।  
इति या शाश्वती बुद्धिः सा न संसारबन्धनी ॥ ९ ॥  
  
न विद्यते किञ्चिन्मात्रमपि यत्र तथाविधन्न् यच्चिन्मात्रं तद्रूपो गगनादप्यणुः   
सूक्ष्मः । संसारबन्धनी न मुक्तिहेतुरिति यावत् ॥ ९ ॥  
  
यथा विमलतोयानां बहिरन्तश्च भावनम् ।  
तेजस्तिष्ठति सर्वत्र तथात्मा सर्ववस्तुषु ॥ १० ॥  
  
जडजगतोऽन्तर्बहिश्चासङ्गचित्प्रवेशेन स्फुरणेऽनुरूपं दृष्टान्तमाह -   
यथेति ॥ १० ॥  
  
सन्निवेशांशवैचित्र्यं यथा हेम्नोऽङ्गदादिता ।  
आत्मनस्तदतद्रूपा तथैव जगदादिता ॥ ११ ॥  
  
यथा अङ्गदाद्याकारता हेम्न एव सन्निवेशावयवविन्यासवैचित्र्यं तद्वदात्मनोऽपि   
जगत्तन्मूलमायारूपे इत्यर्थः ॥ ११ ॥  
  
विनाशवाडवाक्रान्तं भीमं काममहार्णवम् ।  
जगज्जालतरङ्गिण्यो यान्ति भूततरङ्गिकाः ॥ १२ ॥  
  
आत्मनः कालार्णवागस्त्यतां रूपयितुं कालस्य   
जगन्नद्युपसंहारस्थानसमुद्रतामाह - विनाशेति । विनाश एव वाडवो   
वडवाग्निस्तेनाक्रान्तं विशिष्टम् । भूतानि प्राणिनिकायास्तरङ्गा यासाम् ॥ १२ ॥  
  
तथाप्यद्याप्यपूर्णस्य यः पाता कालवारिधेः ।  
तमात्मानं महागस्त्यं राजन्भावय सर्वदा ॥ १३ ॥  
  
यथा सर्वजगज्जालभक्षणेऽप्यद्याप्यपूर्णस्यातृप्तस्य कालवारिधेर्यः पाता   
पानकर्ता ॥ १३ ॥  
  
अनात्मन्यात्मतामस्मिन्देहादौ दृश्यजालके ।  
त्यक्त्वा सत्त्वमुपारूढो गूढस्तिष्ठ यथासुखम् ॥ १४ ॥  
  
सत्त्वं निर्वासनीभावम् ॥ १४ ॥  
  
कुचकोटरसंसुप्तं विस्मृत्य जननी सुतम् ।  
यथा रोदिति पुत्रार्थं तथात्मार्थमयं जनः ॥ १५ ॥  
  
नित्यलब्धेऽप्यात्मन्यलब्धताभ्रान्त्या शोक इत्याह - कुचकोटरेति ॥ १५ ॥  
  
अजरामरमात्मानमबुद्ध्वा परिरोदिति ।  
हा हतोऽहमनाथोऽहं नष्टोऽस्मीति वपुर्व्यये ॥ १६ ॥  
  
वपुर्व्यये देहनाशे ॥ १६ ॥  
  
यथा वारि परिस्पन्दान्नानाकारं विलोक्यते ।  
तथा सङ्कल्पवशतश्चिद्ब्रह्म परिबृंहति ॥ १७ ॥  
  
परितो बृंहति कार्यपरम्परया वर्धते ॥ १७ ॥  
  
संस्थाप्य सङ्कल्पकलङ्कमुक्तं चित्तं त्वमात्मन्युपशान्तकल्पः ।  
स्पन्देऽप्यसंस्पन्दमिवेह तिष्ठ स्वस्थः सुखी राज्यमिदं प्रशाधि ॥ १८ ॥  
  
हे पुत्र त्वं सङ्कल्पकलङ्कैर्मुक्तं चित्तमात्मनि संस्थाप्य   
समूलसर्वसंसारोपशमे प्रारब्धभोगोपयोगितत्प्रतिभासावशेषादुपशान्तकल्पः   
सन् व्यवहाराय देहेन्द्रियादिस्पन्देऽपि तस्याभासमात्रत्वादसंस्पन्दं ब्रह्मेवेह   
व्यवहारभूमौ स्वस्थः सुखी तिष्ठ । इदं राज्यं च शाधि पालय । शासः   
शादेशस्याभीयत्वेनासिद्धत्वाद्धेर्धिः ॥ १८ ॥  
  
इत्यार्षे श्रीवा०रामायणे वाल्मीकीये दे० मोक्षोपायेषु निर्वाणप्रकरणे पू०   
इक्ष्वाकुमनुसंवादेऽष्टादशाधिकशततमः सर्गः ॥ ११८ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे   
पूर्वार्धेऽष्टादशोत्तरशततमः सर्गः ॥ ११८ ॥  
  