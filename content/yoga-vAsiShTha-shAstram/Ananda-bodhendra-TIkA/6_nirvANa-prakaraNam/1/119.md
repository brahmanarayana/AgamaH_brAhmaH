+++
title = "११९"

+++
एकोनविंशाधिकशततमः सर्गः ११९  
  
मनुरुवाच ।  
  
सर्गात्मभिर्विभुः स्पन्दैः क्रीडते बालवत्स्वयम् ।  
संहारात्मकशक्त्याथ संहृत्यात्मनि तिष्ठति ॥ १ ॥  
  
वर्ण्यते पुरुषस्यात्र स्वातन्त्र्यं मोक्षबन्धयोः ।  
विद्याविद्यात्मशक्तिभ्यां सत्यासत्यात्मनिश्चयात् ॥   
  
स्पन्देऽप्यसंस्पन्दमिवेह तिष्ठ इत्युक्तं तत्र ब्रह्मा किमर्थं मायया स्पन्दते   
कथं चासंस्पन्दन्न् तिष्ठतीतीक्ष्वाकोर्जिज्ञासां लिङ्गैरुपलक्ष्य मनुराह -   
सर्गात्मभिरिति । विभुरयं परमात्मा प्रसवधर्मिण्या अविद्याशक्त्या अविदुषः   
प्रतिसर्गात्मकैः स्पन्दैः क्रीडते । विदुषः प्रति तु तत्संहारात्मिकया विद्याशक्त्या   
समूलं सर्गं संहृत्य बाधितत्वात्कूटस्थाद्वये आत्मनि सदैव तिष्ठतीत्यर्थः ॥   
१ ॥  
  
स्वयमस्य तथा शक्तिरुदेत्याबध्यते यया ।  
स्वयमस्य तथा शक्तिरुदेत्युन्मुच्यते यया ॥ २ ॥  
  
तत्र रागात्प्रवृत्तस्य सर्गशक्त्युदय इव वैराग्यान्निवृत्तस्य संहारशक्त्युदयोऽपि   
स्वरसत एव भवतीत्याह - स्वयमिति ॥ २ ॥  
  
चन्द्रार्कवह्नितप्तायोरत्नादीनां यथार्चिषः ।  
यथा पत्रादि वृक्षाणां निर्झराणां यथा कणाः ॥ ३ ॥  
  
तत्र ज्ञातात्मनि जीवजगत्साधारणसत्तासामान्यात्मना विभाव्यमाने   
तद्विशेषात्मकबाह्याध्यात्मिकपदार्थजालकल्पने दृष्टान्तानाह - चन्द्रेति ।   
अर्चिषः प्रभाज्वालाप्रभेदा यथा कल्पितास्तथा जगद्वैचित्र्यं   
तद्ग्राहकबुद्ध्यादिवैचित्र्यं कल्पितमित्यन्वयः । सप्तायोग्रहणं   
मायाशबलदृष्टान्तार्थम् ॥ ३ ॥   
  
तथेदं ब्रह्मणि स्फारे जगद्बुद्ध्यादि कल्पितम् ।  
दुःखप्रदमतज्ज्ञानां तदेवातदिव स्थितम् ॥ ४ ॥  
  
अहो नु चित्रा मायेयं तात विश्वविमोहिनी ।  
सर्वाङ्गप्रोतमप्यात्मा यदात्मानं न पश्यति ॥ ५ ॥  
  
सर्वगतस्वप्रकाशस्यात्मनोऽदर्शनमसतोऽप्रकाशस्यापि जगतः स्फुटं दर्शनन्न्   
चाश्चर्यमघटितघटनासमर्थमायाबलादेवेत्याह - अहो इति ।   
सर्वेष्वङ्गेष्ववयवप्रायेषु बाह्याध्यात्मिकभावेषु प्रोतमन्तर्बहिश्च   
व्याप्तमप्यात्मानं यद्यस्मान्न पश्यति ॥ ५ ॥  
  
चिदादर्शमयं सर्वं जगदित्येव भावयन् ।  
यस्तिष्ठत्युपशान्तेच्छं स ब्रह्मकवचः सुखी ॥ ६ ॥  
  
कया तर्हि भावनया आत्मानं दृष्ट्वा सुखी स्यात्तामाह -   
चिदादर्शमयमित्यादिना । आदर्शे नगरादिरिव ब्रह्मणि जगत्प्रातिभासिकं न   
वास्तवमिति भावयन्नित्यर्थः । मोहशरैरभेद्यं ब्रह्मैव कवचं यस्य सः ॥ ६ ॥   
  
अहमर्थविमुक्तेन भावेनाभावरूपिणा ।  
सर्वं शून्यं निरालम्बं चिद्रूपमिति भावयेत् ॥ ७ ॥  
  
इदं रम्यमिदं नेति बीजं ते दुःखसन्ततेः ।  
तस्मिन्साम्याग्निना दग्धे दुःखस्यावसरः कुतः ॥ ८ ॥  
  
इति वैषम्यकल्पनमिति शेषः ॥ ८ ॥  
  
राजन्नभावनास्त्रेण रम्यारम्यविभागिता ।  
पौरुषातिशयेनाशु स्वेनैवान्तर्विलूयताम् ॥ ९ ॥  
  
अभावना समाध्यभ्यासेन सर्वदृश्यविस्मृतिस्तल्लक्षणेनास्त्रेण रम्यारम्ययोः   
पदार्थयोर्विभाविता प्रियाप्रियतावैषम्यकल्पना । सा हि रागद्वेषहेतुः   
समदृष्टिदार्ढ्यलक्षणपुरुषप्रयत्नातिशयेन विलूयतां छिद्यताम् ॥ ९ ॥  
  
अभावनेन भावनं विलूय कर्मकाननम् ।  
परं समेत्य तानवं विशोक एव तिष्ठ भोः ॥ १० ॥  
  
समाधिलक्षणेनाभावनेन बाह्यार्थभावनं तत्प्रयोजकं धर्माधर्मलक्षणं   
कर्मकाननं च विलूय परमाकाशादप्यधिकं तानवं सौक्ष्म्यं समेत्य   
तद्बलेन शोकहेत्वलेपे विशोक एव तिष्ठेत्यर्थः ॥ १० ॥  
  
भरितभुवनाभोगो भूत्वा विभागबहिष्कृतो गलितकलनाभासोल्लासो   
[उल्लासः इति पदं क्वचिन्न पठ्यते ।] विवेकविलासवान् ।  
अधिगतपरानन्दस्पन्दश्चिराय निरामयः शमसमसितस्वच्छाभोगो   
भवाभयचिद्वपुः ॥ ११ ॥  
  
हे पुत्र त्वं प्रथमं विवेकविलासवान् सन् समाधिना गलितबाह्यकलनाभासः   
पूर्णात्मना भरितभुवनाभोगश्च भूत्वा अधिगतः   
परानन्दस्याऽपरिच्छिन्नब्रह्मसुखस्य स्पन्दः सर्वत आविर्भावो यस्य   
तथाविधस्तद्विभागबहिष्कृतस्तदखण्डैकतापन्नोऽत एव निरस्तसंसारामयः   
पञ्चमषष्ठभूमिकासु चिराय स्थित्वान्ते   
सप्तमभूमिकायामात्यन्तिकविक्षेपवैषम्यशमेन समश्चन्द्रिकापूर्णत्वात्सितः   
शुभ्र आत्यन्तिकवासनाज्ञानकालुष्यक्षयात्स्वच्छ आभोग आकारो यस्य   
तथाविधोऽभयचिद्वपुर्भवेत्यर्थः । अथवा चतुर्भिः पादैश्चतुर्थाद्याश्चतस्रो   
भूमिकाः क्रमेण दर्शिता बोध्याः ॥ ११ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
इक्ष्वाकुमनुसंवादे एकोनविंशाधिकशततमः सर्गः ॥ ११९ ॥  
  
इति पूर्वार्धे एकोनविंशाधिकशततमः सर्गः ॥ ११९ ॥  
  
  