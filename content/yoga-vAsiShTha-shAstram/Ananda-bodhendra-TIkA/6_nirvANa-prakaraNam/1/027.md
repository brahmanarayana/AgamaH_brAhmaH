+++
title = "०२७"

+++
सप्तविंशः सर्गः २७  
  
भुशुण्ड उवाच ।  
  
एतत्ते कथितं ब्रह्मन्यथास्मि यदिहास्मि च ।  
त्वदाज्ञामात्रसिद्ध्यर्थं धार्ष्ट्येन ज्ञानपारग ॥ १ ॥  
  
भुशुण्डस्य प्रशंसात्र यियासोस्तेन पूजनम् ।  
वसिष्ठस्य नभोगत्या स्वलोकाप्तिश्च वर्ण्यते ॥   
  
यथा येन प्रकारेण अस्मि चिरं जीवामि । परमार्थत इह कार्यकरणसङ्घाते यदस्मि   
तच्च कथितमित्यर्थः । धार्ष्ट्येन वैयात्येन ॥ १ ॥  
  
श्रीवसिष्ठ उवाच ।  
  
अहो नु चित्रं भगवन्भवता भूषणं श्रुतेः ।  
आत्मोदन्तः प्रकथितः परं विस्मयकारणम् ॥ २ ॥  
  
आत्मोदन्तः स्ववृत्तान्तः ॥ २ ॥  
  
धन्यास्ते ये महात्मानमत्यन्तचिरजीवनम् ।  
भवन्तं परिपश्यन्ति द्वितीयमिव पद्मजम् ॥ ३ ॥  
  
यावदद्य दृशो धन्याः स्वात्मोदन्तमखण्डितम् ।  
यथावत्पावनं बुद्धेः सर्वं कथितवानसि ॥ ४ ॥  
  
ये भवन्तं प्रपश्यन्ति तेषां दृशो धन्याः । यावदद्येति   
स्वदृशोश्चिरस्थितिसार्थक्याभिप्रायम् ॥ ४ ॥  
  
प्रभातं दिक्षु सर्वासु दृष्टा विबुधभूतयः ।  
भवानिव जगत्यस्मिन्न महानवलोकितः ॥ ५ ॥  
  
विबुधानां देवानां विदुषां च भूतयो ज्ञानैश्वर्यसम्पदो दृष्टाः ॥ ५ ॥  
  
कथञ्चित्प्राप्यते कश्चिद्भ्रान्त्वेव हि महाजनः ।  
न भवानिव भव्यात्मा सुलभो जगति क्वचित् ॥ ६ ॥  
  
भ्रान्त्वा यत्नेन चिरमन्विष्यापि महांस्तत्त्वज्ञो जनः कथञ्चित्प्राप्यते । तत्रापि   
भवानिव न सुलभः ॥ ६ ॥  
  
वंशखण्डे हि कस्मिंश्चिज्जायते मौक्तिकं यथा ।  
जगत्खण्डे हि कस्मिंश्चिद्दृश्यते त्वादृशस्तथा ॥ ७ ॥  
  
वंशखण्डे वेणुवने । वेणूनामप्यष्टसु मुक्ताकरेषु परिगणनात् ॥ ७ ॥  
  
मया तु सुमहत्कार्यमद्य सम्पादितं शुभम् ।  
पुण्यदेहविमुक्तात्मा यद्भवानवलोकितः ॥ ८ ॥  
  
तदस्तु तव कल्याणं प्रविशात्मगुहां शुभाम् ।  
मध्याह्नसमयो यन्मे व्रजामि सुरमन्दिरम् ॥ ९ ॥  
  
मध्याह्नपदेन माध्याह्निकं कर्म लक्ष्यते । सुरमन्दिरं सप्ताषलोकं   
स्वगृहम् ॥ ९ ॥  
  
इत्याकर्ण्य भुशुण्डोऽसौ जग्राहोत्थाय पादपात् ।  
सङ्कल्पिताभ्यां हस्ताभ्यामुपात्तं हेमपल्लवम् ॥ १० ॥  
  
कल्पवृक्षलतापुष्पकेसरेण हिमत्विषा ।  
तत्पात्रं मौक्तिकार्घ्येण पूरयामास पूर्णधीः ॥ ११ ॥  
  
मौक्तिकलक्षणेनार्घ्येण अर्घार्थजलेन ॥ ११ ॥  
  
तेनार्घ्यपाद्यपुष्पेण त्रिनेत्रमिव मामसौ ।  
आपादमस्तकं भक्त्या पूजयामास पूर्वजः ॥ १२ ॥  
  
त्रिनेत्रमिवेत्युपमानान्नित्यं शिवपूजापरतापि तस्य गम्यते । पूर्वजश्चिरन्तनः ॥ १२ ॥  
  
अनुव्रज्याकदर्थेन खगेन्द्रालमिति ब्रुवन् ।  
विष्टरादहमुत्थाय ततः खगवदाप्लुतः ॥ १३ ॥  
  
हे खगेन्द्र अनुव्रज्यालक्षणेन कदर्थेन श्रमेण अलमिति ब्रुवन्नहमाप्लुत उड्डीनः   
॥ १३ ॥  
  
व्योम्नि योजनमात्रं तु मदनुव्रज्यया गतः ।  
करं करेणावष्टभ्य बलात्संरोधितः खगः ॥ १४ ॥  
  
संरोधितो निवर्तितः ॥ १४ ॥  
  
मयि याते क्षणेनैव गगनाध्वन्यदृश्यताम् ।  
निवृत्तोऽसौ विहङ्गेन्द्रो दुस्त्यजा सङ्गतिः सताम् ॥ १५ ॥  
  
अन्योन्यमपि कस्मिंश्चित्तरङ्गक इवाम्बुधौ ।  
व्योमन्यदृश्यतां यातो खगस्मृत्या मुनीनहम् ॥ १६ ॥  
  
आवामन्योन्यमप्यदृश्यतां यातौ । ततः अहं खगस्य भुशुण्डस्य स्मृत्वा   
अविच्छिन्नस्मरणेनोपलक्षितः सन्सप्तर्षिमण्डलं प्राप्य मुनीन्दृष्टवानिति शेषः   
॥ १६ ॥  
  
सप्तर्षिमण्डलं प्राप्य जायया परिपूजितः ।  
याते कृतयुगस्यादौ पुरा वर्षशतद्वये ॥ १७ ॥  
  
जायया अरुन्धत्या । उक्ताया भुशुण्डसङ्गतेः कालमाह-याते इति ॥ १७ ॥  
  
सङ्गतोऽहं भुशुण्डेन मेरोः शृङ्गद्रुमेऽभवम् ।  
अद्य राम कृते क्षीणे त्रेता सम्प्रति वर्तते ॥ १८ ॥  
  
मध्ये त्रेतायुगस्यास्य जातस्त्वं रिपुमर्दन ।  
पुनरद्याष्टमे वर्षे तत्रैवोपरि भूभृतः ।  
मिलितोऽभूद्भुशण्डो मे तथैवाजररूपवान् ॥ १९ ॥  
  
भूभृतः मेरोः ॥ १९ ॥  
  
इति सङ्कथितं चित्रं भुशुण्डोदन्तमुत्तमम् ।  
श्रुत्वा विचार्य चैवान्तर्यद्युक्तं तत्समाचर ॥ २० ॥  
  
उपसंहरति-इतीति ॥ २० ॥  
  
श्रीवाल्मीकिरुवाच ।  
  
इति सुमतिभुशुण्डसत्कथां यो विमलमतिः प्रविचारयिष्यतीह ।  
भवभयबहुलाकुलास्थितां स प्रसभमसत्सरितं तरिष्यतीति ॥ २१ ॥  
  
इतीति । इति इमां सुमतेर्भुशुण्डस्य सत्कथां यः प्रविचारयिष्यति स इहास्मिन्नेव शरीरे   
भवा जन्मादयस्तद्भयैर्बहुला अत एवाकुला ये जीवास्तैरास्थितां इति इमां   
प्रसिद्धामसत्सरितं मायानदीं तरिष्यति । प्रसभमिति पौरुषप्राधान्यद्योतनार्थम्   
॥ २१ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु निर्वाणप्रकरणे पू०   
भुशुम्० समाप्तिर्नाम सप्तविंशः सर्गः ॥ २७ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
समाप्तिर्नाम सप्तविंशतितमः सर्गः ॥ २७ ॥  
  