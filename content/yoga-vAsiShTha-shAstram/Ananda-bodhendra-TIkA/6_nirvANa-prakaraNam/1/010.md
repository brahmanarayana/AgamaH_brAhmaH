+++
title = "०१०"

+++
दशमः सर्गः १०  
  
श्रीवसिष्ठ उवाच ।  
  
तस्मान्नकिञ्चिदेवेदं जगत्स्थावरजङ्गमम् ।  
नकिञ्चिद्भूततां प्राप्तं यत्किञ्चिदिति विद्धि हे ॥ १ ॥  
  
अविद्याबन्धविभ्रान्तिः स्थावरेषु मनःस्थितिः ।  
बुद्धिपूर्वाद्विचाराच्च बन्धमोक्षः प्रपञ्च्यते ॥  
  
तस्माज्जगज्जीवभेदस्याज्ञातब्रह्ममात्रत्वाज्ज्ञाते तस्मिन्निदं नकिञ्चिदेवेत्यर्थः ॥   
१ ॥  
  
यत्र काचिन्न कलना भावाभावमयात्मिका ।  
तदिदं राम जीवादि सर्वं व्यर्थं किमीहसे ॥ २ ॥  
  
इदं जीवादि सर्वं यत्र भावाभावमयात्मिका काचित्कलना नास्ति तत्तादृशं   
ब्रह्मैव । एवं च व्यर्थं किमीहसे इच्छसि ॥ २ ॥  
  
सम्बन्धोऽयमसावन्तर्हृदि यो व्यपदिश्यते ।  
न तं लभामहे सर्पं रज्जुसर्पभ्रमादिव ॥ ३ ॥  
  
सम्बन्धो देहे बाह्यभोग्ये चाहम्ममतालक्षणः । न तं लभामहे विमर्शेनेति   
शेषः ॥ ३ ॥  
  
अपरिज्ञात आत्मैव भ्रमतां समुपागतः ।  
ज्ञात आत्मत्वमायाति सीमान्तः सर्वसंविदाम् ॥ ४ ॥  
  
भ्रमतां जगद्भ्रान्तिम् ॥ ४ ॥  
  
अविद्येत्युच्यते लोके चिच्चेत्यमलमाश्रिता ।  
चेत्यातीतात्मतामेति सर्वोपाधिविवर्जिता ॥ ५ ॥  
  
चेत्यबीजभूतं मलं स्वसत्तारोपेणाश्रिता । एति विद्ययेति शेषः ॥ ५ ॥   
  
चित्तमात्रं हि पुरुषस्तस्मिन्नष्टे च नश्यति ।  
स्थिते तिष्ठति चात्मायं घटे सति घटाम्बरम् ॥ ६ ॥  
  
एवमविद्यास्वरूपमुक्त्वा तत्कार्योपाधिना आत्मनो बन्धभ्रमं दर्शयति##-  
नश्यतीव । एतेभ्यो भूतेभ्यः समुत्थाय तान्येवानुविनश्यति विनाशमेवापीतो भवति   
इत्यादिश्रुतेः । घटाम्बरं यथेति शेषः ॥ ६ ॥  
  
गच्छन्पश्यति गच्छन्तं स्थितं तिष्ठञ्छिशुर्यथा ।  
भ्रान्तमेवमिदं चेतः पश्यत्यात्मानमाकुलम् ॥ ७ ॥  
  
एवं गत्यादिकमपि चित्तधर्मं स्वात्मन्यारोपयतीत्याह-गच्छन्निति । अयमात्मा   
एवं भ्रान्तमिदं चेतश्चित्तमेव आकुलमात्मानं पश्यति ॥ ७ ॥  
  
कोशकारवदात्मानं वासनातनुतन्तुभिः ।  
वेष्टयच्चैव चेतोऽन्तर्बालत्वान्नावबुध्यते ॥ ८ ॥  
  
अतएव तद्गतवासनाभिः स्वं बध्नातीत्याह-कोशेति । कोशकारः कृमिविशेषः ।   
बालत्वाद्विवेकशून्यत्वात् ॥ ८ ॥  
  
श्रीराम उवाच ।  
  
मौर्ख्यमत्यन्तघनतामागतं समवस्थितम् ।  
स्थावरादि तनु प्राप्तं कीदृशं भवति प्रभो ॥ ९ ॥  
  
बालपदोक्ताविवेकप्रसङ्गादविवेकपरमावधीनां स्थावराणां चित्तस्थितिं   
जिज्ञासुः श्रीरामः पृच्छति-मौर्ख्यमिति । समवस्थितमवलम्बितम् ॥ ९ ॥  
  
श्रीवसिष्ठ उवाच ।  
  
अमनस्त्वमसम्प्राप्तं मनस्त्वादपि च च्युतम् ।  
तटस्थं रूपमाश्रित्य स्थितैषा स्थावरेषु चित् ॥ १० ॥  
  
अमनस्त्वं सुषुप्ताविव सुखदुःखसंवेदनायोग्यतापादकं मनोलयम् ।   
पूर्वापरपरामर्शक्षममननयोग्यतालक्षणमनस्त्वादपि च्युतम् । तटस्थं   
मुग्धतालक्षणं रूपमाश्रित्य । चित् जीवचित् ॥ १० ॥  
  
तत्र दूरस्थिता मुक्तिर्मन्ये वेद्यविदां वर ।  
सुप्तपुर्यष्टका यत्र चित्स्थिता दुःखदायिनी ।  
मूकान्धजडवत्तत्र सत्तामात्रेण तिष्ठति ॥ ११ ॥  
  
सुप्तं विवेकाक्षमम् । पुर्यष्टकपदेन तदन्तर्गतं बाह्यान्तःकरणजातं लक्ष्यते ।   
अतएव दुःखप्रतीकाराक्षमत्वाद्बहुदुःखदायिनी । मूकपदेन कर्मेन्द्रियशून्यता ।   
अन्धपदेन ज्ञानेन्द्रियप्रचारशून्यता । जडपदेन   
मानसप्रसारणशून्यतोपलक्ष्यते ॥ ११ ॥  
  
श्रीराम उवाच ।  
  
सत्ताद्वैततया यत्र संस्थिता स्थावरेषु चित् ।  
तत्रादूरस्थिता मुक्तिर्मन्ये वेद्यविदां वर ॥ १२ ॥  
  
ज्ञानकर्मेन्द्रियव्यापारशून्यतया सत्तामात्रेण चित् स्थिता चेत्तादृशस्थितौ   
योगिनामिव शीघ्रमेव वासनाक्षयमनोनाशसम्भवाददूरस्थिता मुक्तिरुचितेति   
दूरस्थिता मुक्तिरिति वदतस्तव कोऽभिप्राय इत्याशयेन रामः पृच्छति-सत्तेति ॥ १२ ॥  
  
श्रीवसिष्ठ उवाच ।  
  
बुद्धिपूर्वं विचार्येदं यथावस्त्ववलोकनात् ।  
सत्तासामान्यबोधो यः स मोक्षश्चेदनन्तकः ॥ १३ ॥  
  
शास्त्रविहितकर्मानुष्ठानकृतचित्तशुद्धिसाधनचतुष्टयसम्पत्तिसहकृतश्रवण्  
अमनननिदिध्यासनजन्यतत्त्वसाक्षात्कारकृतसमूलवासनाक्षयमनोनाशाभ्यां   
सत्तासामान्यस्थितिर्हि मोक्षः स चानन्तदुष्कृतदुर्वासनाबीजसम्भूतानां   
नारकिप्रायाणां स्थावराणां शास्त्राधिकारिजन्मदौर्लभ्याद्दुर्लभतर इति   
श्रीवसिष्ठः स्वोक्तेरभिप्रायं वर्णयति-बुद्धिपूर्वमित्यादिना ॥ १३ ॥  
  
परिज्ञाय परित्यागो वासनानां य उत्तमः ।  
सत्तासामान्यरूपत्वं तत्कैवल्यपदं विदुः ॥ १४ ॥  
  
परिज्ञायात्मतत्त्वमिति शेषः ॥ १४ ॥  
  
विचार्यार्यैः सहालोक्य शास्त्राण्यध्यात्मभावनात् ।  
सत्तासामान्यनिष्ठत्वं यत्तद्ब्रह्म परं विदुः ॥ १५ ॥  
  
शास्त्राणि आर्यैर्गुरुसतीर्थ्यादिभिः सह विचार्य   
अध्यात्मभावनान्मननपूर्वकनिदिध्यासनात्तत्त्वमालोक्य ॥ १५ ॥  
  
अन्तः सुप्ता स्थिता मन्दा यत्र बीज इवाङ्कुरः ।  
वासना तत्सुषुप्तत्वं विद्धि जन्मप्रदं पुनः ॥ १६ ॥  
  
स्थावरेषु तद्दूरतरमित्युपपादयति-अन्तरित्यादिना ।सुषुप्तत्वमिव सुषुप्तत्वम् ॥ १६   
॥  
  
अन्तः संलीनमननं परितः सुप्तवासनम् ।  
सुषुप्तं जडधर्मापि जन्म दुःखशतप्रदम् ॥ १७ ॥  
  
जडधर्मापि पाषाणादिभाववद्वृत्तिशून्यमपि ॥ १७ ॥  
  
स्थावरादय एते हि समस्ता जडधर्मिणः ।  
सुषुप्तपदमारूढा जन्मयोग्याः पुनः पुनः ॥ १८ ॥  
  
यथा बीजेषु पुष्पादि मृदो राशौ घटो यथा ।  
तथान्तः संस्थिता साधो स्थावरेषु स्ववासना ॥ १९ ॥  
  
स्थावरेषु वासनैव नास्तीति मन्दाशङ्कां परिहरति-यथेति । पुष्पादीति   
व्युत्क्रमादुक्तिः । अङ्कुरादिपुष्पान्तमित्यर्थः ॥ १९ ॥  
  
यत्रास्ति वासनाबीजं तत्सुषुप्तं न सिद्धये ।  
निर्बीजा वासना यत्र तत्तुर्यं सिद्धिदं स्मृतम् ॥ २० ॥  
  
निर्बीजा ज्ञानाग्निभर्जितबीजशक्तिः ॥ २० ॥  
  
वासनायास्तथा वह्नेरृणव्याधिद्विषामपि ।  
स्नेहवैरविषाणां यः शेषः स्वल्पोऽपि बाधते ॥ २१ ॥  
  
अतएवाल्पापि वासना परिशिष्टा वह्न्यादिशेषवत्क्रमादभिवृद्ध्या   
महानर्थहेतुर्भवतीति निःशेषं तत्क्षयः कार्य इत्याशयेनाह-वासनाया इति ॥ २१   
॥  
  
निर्दग्धवासनाबीजसत्तासामान्यरूपवान् ।  
सदेहो वा विदेहो वा न भूयो दुःखभाग्भवेत् ॥ २२ ॥  
  
चिच्छक्तिर्वासनाबीजरूपिणी स्वापधर्मिणि ।  
स्थिता रसतया नित्यं स्थावरादिषु वस्तुषु ॥ २३ ॥  
  
चिच्छक्तिरावृतचिद्रूपा वासना बीजशक्तिः रसतया बीजे अङ्कुरशक्तिलक्षणो   
भर्जननाश्यो रस इव ॥ २३ ॥  
  
बीजेषूल्लासरूपेण जाड्येन जडरूपिषु ।  
द्रव्येषु द्रव्यभावेन काठिन्येनेतरेषु च ॥ २४ ॥  
  
सैव बीजादिसर्वकारणेषु नानारूपेण स्थितेत्याह-बीजेष्वित्यादिना । उल्लासो   
भूजलयोगादुत्फुल्लता तेन लिङ्गेन रूप्यते अनुभूयते   
इत्युल्लासरूपमङ्कुरजननशक्तिस्तदात्मना द्रव्येषु धनरत्नादिषु द्रव्यभावेन   
स्पृहणीयताप्रयोजकभव्यभावेन । द्रव्यं च भव्ये इत्यनुशासनात् । इतरेषु   
शिलादिषु बालेन [पापेन इति पाठः ।] कुलमितिवदभेदान्वयः ॥ २४ ॥  
  
भस्मन्यथानित्यरूपा पांसुष्वप्यणुरूपिणी ।  
असितेष्वसितस्थित्या सितधारतयासिषु ॥ २५ ॥  
  
भस्मनि पांसुष्वप्यनित्यरूपा पूर्वतनकाष्ठलोष्टादिध्वंसरूपा ।   
अणुरूपिण्यप्यसितेषु मलिनेष्वक्षाधारे चासितस्थित्या मालिन्यमार्दवरूपया स्थित्या ।   
असिषु खड्गादिषु सितधारतया तीक्ष्णधारतया ॥ २५ ॥  
  
आत्मा शक्तिः पदार्थेषु तथा घटपटादिषु ।  
सर्वत्र सत्तासामान्यरूपमाश्रित्य तिष्ठति ॥ २६ ॥  
  
घटपटादिषु सर्वत्र सर्ववस्तुष्वात्मैव सत्तासामान्यरूपं गृहीत्वा   
जलाहरणशीतनिवारणादिनानाशक्तिः संस्तिष्ठतीत्यर्थः ॥ २६ ॥  
  
इतीयमखिला दृश्यदशामापूर्य संस्थिता ।  
यथा घटापटा प्रावृडम्बरालम्बिनी तथा ॥ २७ ॥  
  
घटा मेघजालमेव पट आच्छादको यस्यास्तथाविधा प्रावृड् वर्षर्तुः ॥ २७ ॥  
  
स्वरूपमस्याश्चैवैतत्कथितं प्रविचारितम् ।  
असर्वं सर्वतो व्यापि सदिवासन्मयात्मकम् ॥ २८ ॥  
  
आत्मदृष्टिरदृष्टैषा संसारभ्रमदायिनी ।  
दृष्टा सती समग्राणां दुःखानां क्षयकारिणी ॥ २९ ॥  
  
अस्या अज्ञानावृतचिच्छक्तेः । असन्मयात्मकमसत्यमायाविकारतादात्म्यापन्नम् ॥   
२८ ॥ २९ ॥  
  
अस्यास्त्वदर्शनं यत्तदविद्येत्युच्यते बुधैः ।  
अविद्या हि जगद्धेतुस्ततः सर्वं प्रवर्तते ॥ ३० ॥  
  
अस्या आत्मदृष्टेरदर्शनं दर्शनविरोध्यावरणरूपम् ॥ ३० ॥  
  
अविद्या रूपरहिता यावदेवावलोक्यते ।  
तावदेव गलत्याशु तुहिनाणुर्यथातपे ॥ ३१ ॥  
  
रूपरहिता स्वरूपशून्या ॥ ३१ ॥  
  
यथा नरो गलन्निद्रो यावत्कलनया मनाक् ।  
विमृशत्याशयं तावन्निद्रा तस्य विलीयते ॥ ३२ ॥  
  
दृष्टान्तान्तराण्यप्याह-यथेत्यादिना । आशयं स्वचित्तवृत्तान्तम् ॥ ३२ ॥  
  
यथा कीदृगवस्त्वेतदिति यावद्विकल्प्यते ।  
अविद्या क्षीयते तावदालोकेनान्धता यथा ॥ ३३ ॥  
  
तत्त्वपर्यालोचने सर्पादिभ्रमनिवृत्तिरप्यत्र दृष्टान्त इत्याशयेनाह-यथेति ।   
अवस्तु सर्पादि कीदृक् । किं वास्तवमुत मद्भ्रान्तिकल्पितमिति यावद्विकल्प्यते   
विमृश्यते । अन्धता तमःकृतदर्शनशक्तिप्रतिबन्धः ॥ ३३ ॥  
  
दीपहस्तो यथाभ्येति तमोरूपदिदृक्षया ।  
तथा विलीयते सर्वं तमस्तापैर्घृतं यथा ॥ ३४ ॥  
  
अभ्येति चेदिति शेषः । यथा तमो विलीयते तथा सर्वं साविद्यं जगत् ॥ ३४ ॥  
  
न च संलक्ष्यते दीपे तमसो रूपनिश्चयः ।  
उदेति केवलं ध्वान्तध्वंसो विमलमूर्तिमान् ॥ ३५ ॥  
  
तमोरूपादर्शननिदर्शनं विवृणोति-नचेति । दीपे आनीयमाने सतीति शेषः ॥ ३५ ॥  
  
एवमालोक्यमानैषा क्वापि याति पलायते ।  
असद्रूपा ह्यवस्तुत्वाद्दृश्यते ह्यविचारणात् ॥ ३६ ॥  
  
मन्दमालोक्यमाना मन्दं याति सम्यगालोक्यमाना पलायते ॥ ३६ ॥  
  
आलोक आगते यादृक्तमस्तद्दृश्यते तथा ।  
याऽवस्तुत्वे त्वविद्यायास्त्ववस्तुत्वं प्रतीयते ॥ ३७ ॥  
  
कुतस्तस्या आस्तुत्वमिति चेत्स्वप्रतीतिवलादेवेत्याह-आलोक इति । आलोके आगते सति तत्तमो   
यादृक् असद्रूपं दृश्यते तथा या अविद्याप्यसती दृश्यते । ननु न तमस आलोकेन   
बाधः । त्रैकालिकत्वाप्रतीतेः । किन्तु औष्ण्येन जलशैत्यस्येव तिरोभावमात्रम् ।   
आलोकापगमे पुनस्तद्दर्शनादिति । तमसोऽवस्तुत्वे तु अस्तु तत्तथा । अविद्यायास्त्ववस्तुत्वं   
त्रैकालिकबाधानुभवेन प्रतीयत एवेत्यर्थः ॥ ३७ ॥  
  
यावन्नालोक्यते तावन्न किञ्चिदपि दृश्यते ।  
आलोकिते यथाऽविद्या तत्तथा प्रतिपद्यते ॥ ३८ ॥  
  
किञ्चिच्छुक्तिरज्ज्वाद्यपि वा रजतसर्पाद्यपि वा यावद्विचार्य नालोक्यते तावत्तत्त्वतो न   
दृश्यते । आलोकिते तु यथा यावत्स्वभावा अविद्या यथा च वस्तुतत्त्वं वर्तते तत्तथैव   
प्रतिपद्यत इत्यर्थः ॥ ३८ ॥  
  
रक्तमांसास्थियन्त्रेऽस्मिन्कः स्यामहमिति स्वयम् ।  
यावद्विचार्यते तावत्सर्वमाशु विलीयते ॥ ३९ ॥  
  
कथं विमृश्यालोकनं कार्यं तदाह-रक्तेति ॥ ३९ ॥  
  
आद्यन्तयोरसद्रूपे नूनं परिहृते हृदा ।  
सर्वस्मिन्नेवयः शेषस्तमविद्याक्षयं विदुः ॥ ४० ॥  
  
एवं विचारवता हृदा मनसा आद्यन्तयोरसद्रूपे सर्वस्मिन् दृश्ये परिहृते सति   
यः शिष्यते इति शेषश्चिदात्मा । अध्यस्तबाधस्याधिष्ठानाव्यतिरेकादिति भावः ॥ ४० ॥  
  
तन्न किञ्चिच्च किञ्चिद्वा तत्सद्ब्रह्मैव शाश्वतम् ।  
तद्वस्तु तदुपादेयं यदविद्या निवर्तते ॥ ४१ ॥  
  
रूपं स्वनाम्न एवास्या ज्ञायते निःस्वभावकम् ।  
नहि जिह्वागतस्वाद्यस्वादोऽन्यस्मात्प्रतीयते ॥ ४२ ॥  
  
बाध्यस्य निःस्वरूपत्वे तद्बाधस्यात्ममात्रत्वे वा न प्रमाणान्तरं मृग्यम् ।   
माया अविद्यादिनाम्नस्तादृशस्वाप्नाद्यर्थेष्वेव रूढत्वादित्याह-रूपमिति ॥ ४२   
॥  
  
नाविद्या क्वचिदप्यस्ति ब्रह्मैवेदमखण्डितम् ।  
सदसत्कलनास्फारमशेषं येन मण्डितम् ॥ ४३ ॥  
  
एतावदेवाविद्याया नेदं ब्रह्मेति निश्चयः ।  
एतदेव क्षयो यस्या ब्रह्मेदमिति निश्चयः ॥ ४४ ॥  
  
एवं सति फलितं निष्कृष्टमविद्यातत्क्षययोः स्वरूपमाह-एतावदिति ।   
अविद्यायाः स्वरूपमिति शेषः ॥ ४४ ॥  
  
घटपटशकटावभासजालं न विभुरितीत्युदितेह सा त्वविद्या ।  
घटपटशकटावभासजालं विभुरिति चेद्गलितैव सा त्वविद्या ॥ ४५ ॥  
  
तदेव विवृण्वन्नुपसंहरति-घटेति । घटः पटः शकटं   
चेत्याद्यवभासमानं जगज्जालं विभुरपरिच्छिन्नसच्चिदात्मा न   
किन्त्वन्यदित्यादिरारोपितदृष्टिरेवाविद्या तदपवादेनापरिच्छिन्नसन्मात्रदृष्टिरेव   
तत्क्षय इत्यर्थः ॥ ४५ ॥  
  
इत्यार्षे श्रीवासिष्ठमहारामायणे वाल्मीकीये देव० मोक्षोपायेषु निर्वाणप्रकरणे   
पू० अविद्याचिकित्सा नाम दशमः सर्गः ॥ १० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
अविद्याचिकित्सा नाम दशमः सर्गः ॥ १० ॥  