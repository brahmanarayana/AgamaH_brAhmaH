+++
title = "०३०"

+++
त्रिंशः सर्गः ३०  
  
ईश्वर उवाच ।  
  
एवं सर्वमिदं विश्वं परमात्मैव केवलम् ।  
ब्रह्मैव परमाकाशमेष देवः परः स्मृतः ॥ १ ॥  
  
चितः सर्वात्मता सर्वभोक्तृभावेन संस्थितिः ।  
यथा जीवदशां प्राप्ता चित्तच्चाप्यत्र वर्ण्यते ॥   
  
चेतनाकाशमात्रात्म यथा सर्वमिदं प्रभो इति यत्त्वया पृष्टं तस्येदमुत्तरं   
वर्णितमित्याह-एवमिति । कच्चिद्वेत्सि महाबाहो देव कः स्यादिति द्विज इति मया   
त्वत्पृष्टदेवार्चनविधानमूलरहस्यं यत्त्वां प्रति पृष्टं   
तदप्येतदेवेत्याह-एष देव इति ॥ १ ॥  
  
तदेतत्पूजनं श्रेयस्तस्मात्सर्वमवाप्यते ।  
तदेव सर्गभूः सर्वमिदं तस्मिन्व्यवस्थितम् ॥ २ ॥  
  
परिच्छिन्नदेवार्चनं परिच्छिन्नफलमेतदर्चनं तु   
सर्वकामावसानभूमिभूमानन्दप्राप्तिफलमिति सर्वोत्कृष्टमित्याह-तदेतदिति ।   
सर्गभूः सर्वजगत्सर्गारोपाधिष्ठानम् ॥ २ ॥  
  
अकृत्रिममनाद्यन्तमद्वितीयमखण्डितम् ।  
अबहिः साधनासाध्यं सुखं तस्मादवाप्यते ॥ ३ ॥  
  
तत्र बहुवित्तव्ययायाससाध्यताशङ्कां परिहरति-अबहिरिति । अबहिः साधनं च   
तदसाध्यं चेति विग्रहः ॥ ३ ॥  
  
प्रबुद्धस्त्वं मुनिश्रेष्ठ तेनेदं तव कथ्यते ।  
नातिदेवार्चने योग्यः पुष्पधूपचयो महान् ॥ ४ ॥  
  
प्रबुद्धो विवेकी मुख्याधिकारीति यावत् । अतिशयितो देवः अतिदेवस्तदर्चने ॥ ४ ॥  
  
अव्युत्पन्नधियो ये हि बालपेलवचेतसः ।  
कृत्रिमार्चामयं तेषां देवार्चनमुदाहृतम् ॥ ५ ॥  
  
मूर्त्यादिरूपदेवार्चने तर्हि केऽधिकारिणस्तानाह-अव्युत्पन्नेति । अत एव   
तदनुरूपमेव कृत्रिमप्रतिमादि तत्सामग्री चेत्याह-कृत्रिमेति । अर्चा प्रतिमा   
तत्प्रचुरम् ॥ ५ ॥  
  
शमबोधाद्यभावे हि पुष्पाद्यैर्वार्चयन्ति हि ।  
मिथ्यैव कल्पितैरेवमाकारे कल्पितात्मके ॥ ६ ॥  
  
तच्च शाल्योदनालाभे क्रोद्रवाशनमिवेत्याह-शमेति ॥ ६ ॥  
  
स्वसङ्कल्पकृतैः कृत्वा क्रमैरर्चनमादृताः ।  
बालाः सन्तोषमायान्ति पुष्पधूपलवार्चनैः ॥ ७ ॥  
  
अर्चनं कृत्वा सन्तोषमायान्ति प्राप्नुवन्ति ॥ ७ ॥  
  
स्वसङ्कल्पकृतैरर्थैः कृत्वादेवार्चनं मुधा ।  
यतः कुतश्चिन्मिथ्यात्म फलमात्रं नयन्ति ते ॥ ८ ॥  
  
यतः कुतश्चित्स्वप्नप्रायविमानाप्सरः प्रभृतिसाधनान्मिथ्यात्मकमेव   
स्वर्गादिफलमासादयन्तीति मुधेत्यस्योपपत्तिः ॥ ८ ॥  
  
पुष्पधूपार्चनं ब्रह्मन्कल्पितं बालबुद्धिषु ।  
यत्स्याद्भवादृशां योग्यमर्चनं तद्वदाम्यहम् ॥ ९ ॥  
  
अस्मदादिस्त्वसौ कश्चिद्देवो मतिमतां वर ।  
देवस्त्रिभुवनाधारः परमात्मैव नेतरत् ॥ १० ॥  
  
वयं आदिः कारणं यस्य सोऽस्मदादिरस्मत्कल्पितप्रपञ्चान्तर्गतः असौ   
चक्षुरादिदृश्यमूर्तिरूपो देवः कश्चिदनिर्वचनीयो मायामय एवेत्यर्थः । कस्तर्हि   
पारमार्थिको देवस्तमाह-देव इति ॥ १० ॥  
  
शिवः सर्वपदातीतः सर्वसङ्कल्पनातिगः ।  
सर्वसङ्कल्पवलितो न सर्वो न च सर्वकः ॥ ११ ॥  
  
सर्वेभ्यो ब्रह्मविष्णुरुद्रादिदेवेभ्योऽप्यतीतसङ्कल्पना मनोवृत्तयस्तदतिगः । यतो   
वाचो निवर्तन्ते अप्राप्य मनसा सह इति श्रुतेः । यस्तु सर्वैर्विषयभोगसङ्कल्पैर्वलितो   
वेष्टितो ब्रह्मविष्ण्वादिपदरूपः स न साधनतोऽपि सर्वो न फलतोऽपि सर्व कं   
भोगसुखं यस्मिंस्तथाविधः । स्वस्वकर्मोपासनतारतम्यानुसारेणैव   
भोगसामग्र्यास्तत्फलसुखलवस्य च तत्र लाभादित्यर्थः ॥ ११ ॥  
  
दिक्कालाद्यनवच्छिन्नः सर्वारम्भप्रकाशकृत् ।  
चिन्मात्रमूर्तिरमलो देव इत्युच्यते मुने ॥ १२ ॥  
  
आत्मदेवस्तु पूजनदशायां फलदशायां च   
नित्यनिरतिशयपरमार्थसत्यपूर्णानन्दैकस्वभाव एवेति स एव देव इत्युक्तियोग्य   
इत्याह-दिक्कालेति ॥ १२ ॥  
  
संवित्सर्वकलातीता सर्वभावान्तरस्थिता ।  
सर्वसत्ताप्रदा देवी सर्वसत्तापहारिणी ॥ १३ ॥  
  
ब्रह्म ब्रह्मन्सदसतोर्मध्यं तद्देव उच्यते ।  
परमात्मपराभिख्यं तत्सदोमित्युदाहृतम् ॥ १४ ॥  
  
सदसतोर्भावाभावयोर्वर्तमानतदन्यकालयोर्मूर्तामूर्तयोः   
कारणकार्ययोर्व्यावहारिकप्रातिभासिकयोर्वा   
आन्तरालिकसाक्षिचिन्मात्ररूपत्वादधिष्ठानत्वाद्वा मध्यम् ।   
परमसूर्यचन्द्राग्निकरणज्योतिर्भ्य उत्कृष्ट आत्मैव परा सर्वावद्योतनक्षमा   
अभिख्या प्रकाशो यस्य तत्तथाविधं सत् ओमिति पदेन श्रुतिषु   
विराडादिपादत्रयात्मकसर्वप्रपञ्चप्रविलापनेन शिवमद्वैतं चतुर्थं मन्यन्ते   
स आत्मा स विज्ञेयः इत्युदाहृतमित्यर्थः ॥ १४ ॥   
  
महासत्तास्वभावेन सर्वत्र समतां गतम् ।  
महाचिदिति सम्प्रोक्तं परमार्थ इति श्रुतम् ॥ १५ ॥  
  
स्थितं सर्वत्र सर्वं तु लतास्वन्तर्यथा रसः ।  
सत्तासामान्यरूपेण महासत्तात्मनापि च ॥ १६ ॥  
  
व्यवहारे सर्वत्रानुगमात्सत्तासामान्यरूपेण । सर्वबाधे तु महासत्तात्मना ॥ १६ ॥  
  
यच्चित्तत्त्वमरुन्धत्या यच्चित्तत्त्वं तवानघ ।  
यच्चित्तत्त्वं च पार्वत्या यच्चित्तत्त्वं गणेषु च ॥ १७ ॥  
  
तस्यैव सर्वेषां देवतादीनामात्मत्वादपि मुख्यं देवत्वमित्याह-यदित्यादिना ॥   
१७ ॥ १८ ॥  
  
चित्तत्त्वं यन्ममेदं च चित्तत्त्वं यज्जगत्त्रये ।  
तद्देव इति तत्त्वज्ञा विदुरुत्तमबुद्धयः ॥ १८ ॥  
  
तस्यैव सर्वेषां देवतादीनामात्मत्वादपि मुख्यं देवत्वमित्याह-यदित्यादिना ॥   
१७ ॥ १८ ॥  
  
पादपाण्यादिमानन्यो यो वा देवः प्रकल्प्यते ।  
संविन्मात्रादृते ब्रह्मन्किंसारः किल कथ्यताम् ॥ १९ ॥  
  
तस्यैव विमर्शे सर्वदेवतासारत्वाद्देवत्वमित्याह-पादेति । किंसारः स इति शेषः   
॥ १९ ॥  
  
चिन्मात्रमेव संसारसारः सकलसारताम् ।  
गतः स देवः सर्वोऽहं तस्मात्सर्वमवाप्यते ॥ २० ॥  
  
स सर्वः पूर्णो देव एवाहं न परिच्छिन्न इत्यर्थः ॥ २० ॥   
  
न स दूरे स्थितो ब्रह्मन्न दुष्प्रापः स कस्यचित् ।  
संस्थितः स सदा देहे सर्वत्रैव च खे तथा ॥ २१ ॥  
  
स करोति च चाश्नाति स बिभर्ति प्रयाति च ।  
स निःश्वसिति संवेत्तासोऽङ्गान्यङ्गानि वेत्ति च ॥ २२ ॥  
  
स एव सर्वकर्ता सर्वभोक्ता चेत्याह-स करोतीत्यादिना ॥ २२ ॥  
  
सोऽस्यां विचित्रचेष्टायां प्रकाशिन्यां च तद्वशात् ।  
तत्स्वरूपनिबद्धायां पुर्यामास्ते मुनीश्वर ॥ २३ ॥  
  
पुर्यामास्ते । स एष इह प्रविष्ट आनखाग्रेभ्यः इति श्रुतेरिति भावः ॥ २३ ॥  
  
शरीरावसथायां च चलायां तत्प्रसादतः ।  
सोऽस्यां गहनकोशायां हृद्गुहायां गुहेश्वरः ॥ २४ ॥  
  
शरीरमावसथो महागृहं यस्यास्तथाविधायाम् । गहना दुर्विवेका   
अन्नमयादिबहिःकोशा यस्यास्तथाविधायाम् । हृद्बुद्धिः सैव गूहतीति गुहा तस्याम् ।   
आनन्दमयकोशगुहेश्वरः ॥ २४ ॥   
  
मनःषष्ठेन्द्रियाचारसत्तातीतामलात्मनः ।  
तस्य संव्यवहारार्थं सञ्ज्ञा चिदिति कल्पिता ॥ २५ ॥  
  
उपदेशसंव्यवहारार्थम् ॥ २५ ॥  
  
स एष चिन्मयः सूक्ष्मः सर्वव्यापी निरञ्जनः ।  
इमं भास्वरमाभासं करोति न करोति च ॥ २६ ॥  
  
भास्यारोपे करोतीव तदपवादे न करोति । नित्यभानस्य कृतत्वाभावादित्यर्थः ॥ २६ ॥  
  
सा चिदत्यन्तविमला जगदर्थं जगत्क्रियाम् ।  
इमां रञ्जयति प्राज्ञ रसेनेव मधुर्लताम् ॥ २७ ॥  
  
रञ्जयति शोभयति । मधुर्वसन्तः ॥ २७ ॥  
  
चारवो ये चमत्काराश्चितश्चिति यथास्थितम् ।  
चमत्कुर्वन्ति किल ते तेन केचिन्नभोभिधाः ॥ २८ ॥  
  
चमत्कारा आरोप्ये सत्तास्फूर्तिप्रदानरूपाः । चिति मायाशबले यत्स्थितं   
पूर्वकामकर्मवासनानुसारेण नियतं चमत्कुर्वन्त्याविर्भावयन्ति ।   
तांश्चिच्चमत्कारानेव नामकल्पनया व्यपदिशति-केचिदित्यादिना । सर्गभेदेन   
नभोबहुत्वोक्तिः ॥ २८ ॥   
  
केचिज्जीवाभिधानाश्च केचिच्चित्ताभिधानकाः ।  
केचित्कलाभिधानाश्च केचिद्देशाभिधानकाः ॥ २९ ॥  
  
केचित्क्रियाभिधानाश्च केचिद्द्रव्याभिधानकाः ।  
केचिद्भावविकारादिजात्यौचित्याभिधानकाः ॥ ३० ॥  
  
भावविकारा जायतेऽस्ति वर्धते विपरिणमतेऽपक्षीयते नश्यति इति यास्कोक्ताः   
आदिपदाद्गुणभेदास्तेषां जात्या वैचित्र्येण औचित्येन च विचित्राभिधानकाः ॥ ३० ॥  
  
प्रकाशाभिधानाः केचित्केचिच्छैलतमोभिधाः ।  
अर्केन्द्राद्यभिधाः केचित्केचिद्यक्षाभिधानकाः ॥ ३१ ॥  
  
तानेव प्रपञ्चयति-प्रकाशेति ॥ ३१ ॥  
  
निरिच्छस्वस्वभावेन वसन्तेन यथाङ्कुरः ।  
तन्यते तद्वदेवेयं जगल्लक्ष्मीश्चिदात्मना ॥ ३२ ॥  
  
चितः किं स्वभोगेच्छया जगत्सृष्टिर्नेत्याह-निरिच्छेति । तथा चोक्तं   
श्रीमद्गौडपादाचार्यैः-भोगार्थं सृष्टिरित्येके क्रीडार्थमिति चापरे ।   
देवस्यैष स्वभावोऽयमाप्तकामस्य का स्पृहा ॥ इति । नचैवं सोऽकामयत बहु स्यां   
प्रजायेय इत्यादिश्रुतिविरोधः । अस्य महतो भूतस्य निःश्वसितमेतद्यदृग्वेदो   
यजुर्वेदः इत्यादिश्रुत्यन्तरे इच्छाप्रयत्नाद्यनपेक्षनिःश्वसितप्रायत्वोक्तेः तदैक्षत   
बहु स्यां प्रजायेय इति समानतात्पर्यकश्रुत्यन्तरानुगुण्याय   
चाकामयतेत्युक्तेरचेतनप्रधानादिकर्तृकताशङ्कावारणमात्रतात्पर्यकत्वात् ।   
तथा च भगवतो बादरायणस्य सूत्रम् कामाच्च नानुमानापेक्षा इति ॥ ३२ ॥  
  
चिदेवासु समग्रासु सर्वदैवैकिकैव हि ।  
त्रैलोक्याम्भोधिसंस्थासु शरीरजलजालिका ॥ ३३ ॥  
  
त्रैलोक्यलक्षणानामम्भोधीनां संस्थासु तात्त्विकस्थितिषु विचार्यमाणासु चिदेव   
शरीरं वास्तवतत्त्वं तद्रूपा जलजालिका जलसमूहस्थानीया नान्यदित्यर्थः ॥ ३३ ॥  
  
शरीरपङ्कजभ्रान्तमनोभ्रमरसम्भृताम् ।  
आस्वादयति सङ्कल्पमधुसत्तां चिदीश्वरी ॥ ३४ ॥  
  
तस्या मनःसङ्कल्पकृतभोक्त्रादित्रिपुटीप्रकाशकत्वमेव   
भोक्त्रविवेकाद्भोक्तृत्वमिति कल्प्यत इत्याशयेनाह-शरीरेति । ईश्वरी   
स्वारोपितसर्वावभासनसमर्था ॥ ३४ ॥  
  
ससुरासुरगन्धर्वं सशैलार्णवकं जगत् ।  
चिति स्थितं प्रवहति जलावर्ते जलं यथा ॥ ३५ ॥  
  
एवं कर्तृत्वमपि तस्याः   
स्वाध्यारोपितकारकपरिभ्रमणप्रथानिमित्तत्वमेवेत्याशयेनाह-ससुरासुरेति ।   
प्रवहति परिवर्तते ॥ ३५ ॥  
  
बन्धचित्तमयाचारचारुचञ्चुरचक्रिकम् ।  
संसारचक्रं चिच्चक्रे भ्राम्यति भ्रमभाजनम् ॥ ३६ ॥  
  
बध्नातीति बन्धस्तथाविधो यश्चित्तमयः कर्तृत्वभोक्तृत्वरूप आचारस्तेन   
चारवश्चञ्चुराश्चपलाश्च व्यष्टिजीवसंसरणचक्रिका यस्मिंस्तथाविधं   
जीवसमष्टि संसारचक्रं मायाशबले चिच्चक्रे भ्राम्यति ॥ ३६ ॥  
  
चिच्चतुर्भुजरूपेण जघानासुरमण्डलम् ।  
कालो जलदखण्डेन सायुधेन यथाऽऽतपम् ॥ ३७ ॥  
  
वर्णितलक्षणं चित एव सर्वकर्तृभोक्तृत्वं विशिष्य वर्णयति-चिदित्यादिना ।   
कालो वर्षर्तुः सायुधेनैन्द्रधनुर्वज्रयुक्तेन जलदखण्डवेषेणातपमिव ॥ ३७ ॥  
  
चित्त्रिनेत्रतया ब्रह्मन्वृषशीतांशुचिह्नया ।  
गौरीकमलिनीवक्त्रपद्मषट्पदतां गता ॥ ३८ ॥  
  
विष्णोः पद्मालितामेत्य चिद्ध्यानाधीनमानसा ।  
त्रयी नलिन्याः सरसीं धत्ते पैतामहीं स्थितिम् ॥ ३९ ॥  
  
विष्णोर्नाभिपद्मे अलितां भ्रमरत्वमिव एत्य प्राप्य । त्रयी वेदास्तल्लक्षणाया   
नलिन्याः सरसीं महासरोभूतां स्थितिं मूर्तिम् ॥ ३९ ॥  
  
चितो ब्रह्मन्विचित्राणि शरीराणीह भूरिशः ।  
पत्राणीव तरोर्हेम्नि केयूरादिक्रियेव च ॥ ४० ॥  
  
केयूरादीनां क्रियानिर्मितिरिव ॥ ४० ॥  
  
चित्समस्तसुरानीकपरिवन्दितपादया ।  
त्रैलोक्यचूडामणितां धत्ते वासवलीलया ॥ ४१ ॥  
  
चूडामणितां वन्द्यतामिति यावत् ॥ ४१ ॥  
  
चित्सुभास्वरतामेत्य त्रैलोक्योदरडम्बरे ।  
पतत्युदेति संयाति स्वात्मन्येवाब्धिवारिवत् ॥ ४२ ॥  
  
सुभास्वरतां सूर्यादितेजोरूपताम् ॥ ४२ ॥  
  
चिच्चन्द्रिका चतुर्दिक्षु अवभासं वितन्वती ।  
विकासयति निःशेषभूतसत्ताकुमुद्वतीम् ॥ ४३ ॥  
  
साक्षादपि तस्या आह्लादप्रथानिमित्ततामाह-चिच्चन्द्रिकेति ॥ ४३ ॥  
  
चिद्दर्पणमहालक्ष्मीस्त्रिजगत्प्रतिबिम्बितम् ।  
गृह्णात्यनुग्रहेणान्तः स्वगर्भमिव गर्भिणी ॥ ४४ ॥  
  
महती लक्ष्मीः स्वच्छभास्वरतालक्षणा शोभा वैष्णवी माया वा ॥ ४४ ॥  
  
चिच्चतुर्दशभूतानां मण्डलानि महान्ति च ।  
भूतीकरोति वारिश्रीः समुद्रस्वमिवाम्बुधिः ॥ ४५ ॥  
  
चतुर्दशभुवनस्थायां भूतानाम् । भूतीकरोति सत्तां सम्पादयति । यथा वारिश्रीः   
रसशक्तिः अम्बुघिर्जलसमूहरूपा सती समुद्रस्वं समुद्रस्वरूपसत्तां सम्पादयति   
तद्वत् ॥ ४५ ॥  
  
विचित्रालोककुसुमा घनसङ्कल्पपल्लवा ।  
व्योमकेदारिकारूढा सत्तौघफलशालिनी [अत्र फलदायिनीति पाठो   
व्याख्यानुगुणः स्यात् ।] ॥ ४६ ॥  
  
इदानीं तामेव चितं लतात्वेन रूपयति-व्योमेत्यादिना । व्योमात्र   
मायाकाशस्तल्लक्षणायां केदारिकायां क्षेत्रभक्तौ रूढा हिरण्यगर्भात्मना   
अङ्कुरिता । सत्तौघाः सर्वपदार्थसत्यतास्तल्लक्षणफलदायिनी ॥ ४६ ॥  
  
जीवजालरजःपुञ्जवासनारसरञ्जिता ।  
संवेदनत्वग्वलिता चित्तेहाकलिकाकुला ॥ ४७ ॥  
  
संवेदनानि सविकल्पज्ञानानि । चित्तेहाश्चित्तवृत्तयः ॥ ४७ ॥  
  
अतीतासङ्ख्यत्रिजगत्केसरोज्ज्वलरूपिणी ।  
अनारतस्पन्दमहाविलासोल्लासहासिनी ॥ ४८ ॥  
  
सर्वर्तुपर्वपरुषा जडशैलादिगुल्मका ।  
विग्रहग्रन्थिवलिता मूलाग्रपरिवर्तिता ॥ ४९ ॥  
  
जडाः शैलादय एव गुल्मका मूलप्ररोहा यस्याः । विग्रहाश्चतुर्विधशरीराण्येव   
ग्रन्थयस्तैर्वलिता । आमूलाग्रं प्रवृत्तिप्रतानैः परिवर्तिता वेष्टिता ॥ ४९ ॥  
  
चिल्लतेयं विकसिता पेलवं सदसद्वपुः ।  
विचित्रं दृश्यकुसुमं परामर्शासहं बहु ॥ ५० ॥  
  
पेलवमित्यादिविशेषणविशिष्टं दृश्यकुसुमं अनया जन्यत इति परेणान्वयः ।   
सदसद्वपुरित्यस्य परामर्शासहमित्युपपत्तिः ॥ ५० ॥  
  
अनयेह हि सर्वत्र च्छायाच्छमिव जयन्ते ।  
मन्यते तन्यते वस्तु गीयते क्रियतेऽपि च ॥ ५१ ॥  
  
छाया चन्द्रादिकान्तिरिवाच्छं स्फुटं दृश्यकुसुममम् । मन्यते   
अभिमानविषयीक्रियते । तन्यते विस्तार्यते ॥ ५१ ॥  
  
महाचितानया नित्यं भासन्ते भास्करादयः ।  
देहाः स्वदन्ते च मिथस्तत्सच्चिज्जडविभ्रमैः ॥ ५२ ॥  
  
तस्याश्चितः सत् सत्यं चित् चेतनम् । जडं   
चेत्यविवेकप्रयुक्तैर्भोक्तृभोग्यताविभ्रमैर्दम्पत्योर्देहा वस्तुतोऽमङ्गलरूपा अपि   
मिथः स्वदन्ते प्रीतिविषया भवन्ति ॥ ५२ ॥  
  
चिता चावर्तवर्तिन्या सिद्धन्येव प्रनृत्यति ।  
जगज्जालरजोलेखा तत्सत्ता दृश्यदेहिनी ॥ ५३ ॥  
  
आवर्तो वात्यावर्तस्तद्वर्तिन्या चितैव सिद्धा तत्सत्तयैव दृश्यदेहिनी   
दर्शनयोग्याकारवती जगज्जालरजोलेखा अन्या चिद्व्यतिरिक्तेव भूत्वा प्रनृत्यति ॥ ५३ ॥  
  
चित्सर्वं जगदारम्भमिमं प्रकटयत्यलम् ।  
त्रैलोक्यदीक्पकशिखादीपो वर्णाश्रयं यथा ॥ ५४ ॥  
  
त्रैलोक्यप्रकाशनदीपकशिखाभूता चित् । दीपः प्रसिद्धो वर्णाश्रयं   
रूपवद्द्रव्यं यथा प्रकटयति तद्वत् ॥ ५४ ॥  
  
चिच्चन्द्रबिम्बे विमले शशवत्प्राप्य सङ्गमम् ।  
सर्वत्र लक्ष्यतामेति पदार्थश्रीर्जगद्गता ॥ ५५ ॥  
  
चिदधीनप्रकाशतामेव जगतः प्रपञ्चयति-चिच्चन्द्रबिम्बे इत्यादिना ॥ ५५ ॥  
  
चिद्रसायनसेकेन पदार्थपटलावली ।  
रूपमेति फलं चैव प्रावृट्सिक्तेव सल्लता ॥ ५६ ॥  
  
चिच्छाययैव सर्वस्य जाड्यं सम्यगुदेति च ।  
सर्वस्यास्य शरीरस्य गृहस्येव तमस्त्विह ॥ ५७ ॥  
  
ननु चिद्यदि रसायनमिव पदार्थपटलावलीं सर्वतो व्याप्य स्फुरति तर्हि तत्र जाड्यं   
न स्यात् । न हि सर्वतो रसार्द्रे शुष्कतायाः प्रसक्तिरस्तीति तत्राह-चिच्छाययैवेति ।   
यथा पञ्चीकरणेन गृहस्यापि सर्वतस्तेजोव्याप्तिसत्त्वात्तदन्तस्तमःप्रसक्त्यभावेऽपि   
तैजसमास्वरताया भूतान्तरभागैरभिभवाद्बहिरभिव्यक्तसौरालोकव्याप्तौ   
तत्प्रयुक्तच्छायया अन्तस्तम उदेति तथा घटाद्यधिष्ठानचिद्भास्वरताया   
अप्यध्यस्तेनाभिभवाद्बहिश्चाक्षुषवृत्त्याद्यभिव्यक्तचिद्व्याप्त्या स्फुरणे   
तच्छायया अन्तर्जाड्यमुदेतीत्यर्थः ॥ ५७ ॥  
  
चिच्चमत्कृतयो देहे न भवेयुरिमा यदि ।  
त्रैलोक्यदेहास्त्यक्त्वैते न स्पृशेयुः किलाकृतिम् ॥ ५८ ॥  
  
तथा च यथा सौराद्यालोकवशादेव गृहप्रासादाद्याकृतिवैचित्र्यसिद्धिस्तथा   
देहान्तरभिव्यक्तप्रमातृचिच्चमत्कृतिवशादेव   
गवाश्वपटपटाद्याकृतिवैचित्र्यसिद्धिर्नान्यथेत्याह-चिच्चमत्कृतय इति ।   
त्रैलोक्यदेहास्त्रैलोक्यान्तर्गताः साकारपदार्थाः एते छायाजाड्ये त्यक्त्वा   
आकृतिमाकारमपि न स्पृशेयुः साधकान्तराभावादित्यर्थः ॥ ५८ ॥  
  
चिदाकाशप्रकाशेऽस्मिन्सङ्कल्पशिशुधारिणि ।  
क्रियाकुलवधूर्देहगृहे स्फुरति चञ्चला ॥ ५९ ॥  
  
क्रिया विहितानिषिद्धेषु प्रवृत्तिः सैव कुलवधूः ॥ ५९ ॥  
  
चिदालोकं विना कस्य रसनाग्रे स्फुरन्नपि ।  
कथं कदा प्रकटतामेति दृष्टः क्व वा रसः ॥ ६० ॥  
  
उक्तमर्थमनुभावयितुं व्यतिरेकमुखेनापि प्रसिद्धोदाहरणेषु समर्थयति##-  
किंवृत्तत्रयेण प्रकारकालदेशानां निरासः ॥ ६० ॥  
  
शृण्वङ्ग स्वाङ्गशाखोऽपि कुन्तलालिलतोऽप्यलम् ।  
चिन्मज्जनं विना देहवृक्षः क इव राजते ॥ ६१ ॥  
  
स्वाङ्गानि शाखाः यस्य । कुन्तलालिः केशसमूहो लता यस्मिन् । चिन्मज्जजं चिद्व्याप्तिं   
विना ॥ ६१ ॥  
  
वर्धते विलुठत्यत्ति चिच्चराचरकारिणी ।  
चिदेवास्तीतरन्नास्ति चिन्मात्रमिदमुत्थितम् ॥ ६२ ॥  
  
एवं च   
चिदधीनजन्मवृद्ध्यादिसर्वभावत्वाज्जगज्जलाधीनसर्वभावस्तरङ्गादिर्जलमिव   
चिदेव परमार्थत इति सिद्धमित्युपसंहरति-वर्धत इति ॥ ६२ ॥  
  
श्रीवसिष्ठ उवाच ।  
  
इत्युक्तवांस्तदा त्र्यक्षः सुधांशुस्वच्छया गिरा ।  
पुनः पृष्टो मया राम सुधांशुस्वच्छया गिरा ॥ ६३ ॥  
  
यदि सर्वगता देव चिदस्त्येका तदात्मकः ।  
तदयं चावनिस्फारमयान्धेव न चेतति ॥ ६४ ॥  
  
यद्येका चिदेवास्ति तत्तर्हि तदात्मकः अयं देहो निद्रामूर्च्छामरणेषु   
चकाराद्दृश्यान्तरे च अवनिस्फारमयी मृत् प्रचुरभूतविकारभूता अन्धा   
नेत्रादिहीनाभित्तिरिव न चेतति तत्कथमित्यर्थः ॥ ६४ ॥  
  
अयं चित्वान्पुरा भूत्वा चिद्धीनः सम्प्रति स्थितः ।  
इतीयं कल्पना लोके प्रत्यक्षानुभवा कथम् ॥ ६५ ॥  
  
तदेव स्पष्टं पुनराह-अयमिति । अयं देहादिः पुरा कृश्यभावात्पूर्वं   
जीवनदशायां च चित्त्वान् चेतनावान् । तसौ मत्वर्थे इति भत्वाज्जश्त्वाभावः । भूत्वा   
सम्प्रति दृश्यमरणादिदशायां चिद्धीनः स्थित इतीयं कल्पना कथं   
चितोऽविनाशिस्वभावत्वादपरिणामित्वाच्च कथमपि जाड्यायोगादिति प्रश्नार्थः ॥ ६५ ॥  
  
ईश्वर उवाच ।  
  
शृण्वेतदखिलं ब्रह्मन्यदा पृष्टं वदामि ते ।  
महानयं त्वया प्रश्नः कृतो ब्रह्मविदां वर ॥ ६६ ॥  
  
यथा तच्चेतनस्यैव जीवादित्वं तदुच्यतामिति प्राक्तनप्रश्नोत्तरमश्रुत्वैव   
प्रश्नान्तरे वसिष्ठेन कृते द्वयोरप्युत्तरं सहैव वक्तुकाम ईश्वर उवाच##-  
  
चिदस्ति हि शरीरेह सर्वभूतमयात्मिका ।  
चलोन्मुखात्मिकैका तु निर्विकल्पा परा स्मृता ॥ ६७ ॥  
  
वक्ष्यमाणोपोद्घातेन प्रथमं बिम्बप्रतिबिम्बचिद्द्वैविध्यं देहे दर्शयति##-  
विज्ञानमयशब्दवाच्यकर्तृभोक्तृस्वभावेत्यर्थः । परा कूटस्थचित्तु निर्विकल्पा   
॥ ६७ ॥  
  
सङ्कल्पबुद्धा सैवान्तः स्वयमन्येव संस्थिता ।  
सङ्कल्पितेतरवरा दौःशील्यं स्त्री यथा गता ॥ ६८ ॥  
  
तस्याश्चलस्वभावत्वमिव भेदोऽप्युपाधिकृत एवेत्याशयेनाह-सङ्कल्पेति ।   
हन्ताहमिमास्तिस्रो देवता अनेन जीवेनात्मनानुप्रविश्य नामरूपे व्याकरवाणि इति   
श्रुतिदर्शितसङ्कल्पेन स्वात्मानमेव जीवात्मा बुद्धा बुद्धव्ती । आदिकर्मणि क्तः   
कर्तरि च इति कर्तरि क्तः । यथा सुशीलैव स्त्री स्वप्ने सङ्कल्पित तरो वर उपपतिर्यया   
तथाविधा सती दौःशील्यं गता सती द्वितीयेव सम्पन्ना तद्वत् ॥ ६८ ॥  
  
स एव हि पुमान्कोपाद्यथेहान्य इव क्षणात् ।  
भवत्येवं विकल्पाङ्का चित्स्वरूपान्यतां गता ॥ ६९ ॥  
  
पुमान् मनुष्यः अन्यो राक्षस इव क्रूरो भवति तद्वत् ॥ ६९ ॥  
  
विकल्पकल्पिता ब्रह्मंश्चित्स्वरूपपरिच्युता ।  
जाड्यं क्रमाद्भावयन्ती प्रयाति कलनापदम् ॥ ७० ॥  
    
एवंरीत्या स्वरूपात्परिच्युता चित् क्रमाज्जाढ्यं जडतादात्म्यं भावयन्ती सती   
कलनायाः सविकल्पबुद्धेः पदं विषयतां प्रयाति स्वकल्पनयैवेत्यर्थः ॥ ७० ॥  
  
चित्स्वयं चेत्यतामेति साकाशपरमाणुताम् ।  
शब्दबीजात्मिकां पश्चाद्वाततन्मात्रगामिनी ॥ ७१ ॥  
  
आकाशसहितानि परमाणूनि सूक्ष्मभूतानि तद्भावरूपां   
शब्दस्पर्शरूपरसगन्धरूपभोग्यानां बीजात्मिकां चेत्यतां   
मायोपलक्षितचिद्विषयतां एति पश्चाद्वाततन्मात्रं समष्टिप्राणभावस्तद्गामिनी   
भवति ॥ ७१ ॥  
  
देशकालविभागान्ता तन्मात्रवलिता क्रमात् ।  
जीवो भूत्वा भवत्याशु बुद्धिः पश्चादहं मनः ॥ ७२ ॥  
  
तथाभूतायास्तस्याः   
पञ्चीकरणप्रयुक्तस्थूलभूतात्मकसमष्टिव्यष्टिस्थूलदेहभावं   
तदन्तर्लिङ्गदेहे जीवभावं तत्र बुद्ध्यादिभावं च दर्शयति-देशेति ।   
तन्मात्रैः सूक्ष्मभूतैः पञ्चीकरणेन वलिता संवलिता सती   
सप्तद्वीपचतुर्दशलोकात्मकदेशविभागान्ता   
निमेषादिद्विपरार्धावधिकालविभागान्ता च क्रमाद्भवति । ततस्तत्र   
प्राणधारणाज्जीवो भूत्वा बुद्धिरहङ्कारो मनः अर्थाच्चित्तं च भवतीत्यर्थः ॥ ७२ ॥  
  
मनस्त्वं समुपायाता संसारमवलम्बते ।  
चण्डालोऽस्मीति मननाच्चण्डालत्वमिव द्विजः ॥ ७३ ॥  
  
सङ्कल्पिताऽप्रबोधेन जाड्याऽविश्वप्रबोधिनी ।  
शबलं रूपमासाद्य सङ्कल्पाद्यात्यनारतम् ॥ ७४ ॥  
  
ब्रह्मचिदेव अप्रबोधेनाज्ञानेन शबलं रूपमासाद्य देहजीवाकारेण सङ्कल्पिता   
सती तत्प्रयुक्तजाड्येन अविश्वप्रबोधिनी असर्वज्ञा भूत्वा   
पुनःपुनर्भोगसङ्कल्पादनारतं याति संसरति ॥ ७४ ॥  
  
अनन्तसङ्कल्पमयी जाड्यसङ्कल्पपीवरा ।  
चिज्जाड्यान्मोदमायाति पयः पाषाणतामिव ॥ ७५ ॥  
  
पयो जलं पाषाणतां करकात्वमिव मोहं जीवताभ्रममायाति ॥ ७५ ॥   
  
ततश्चित्तं मनोमोहो मायेति विहिताभिधा ।  
जाड्यं निपुणमाश्रित्य संसारे जायते मुने ॥ ७६ ॥  
  
मोहमान्द्यमुपायाता तृष्णानिगडपीडिता ।  
कामक्रोधभयोपेता भावाभावातिपातिनी ॥ ७७ ॥  
  
भावो विभवः । अभावो दारिद्र्यं तदनुपातिनी ॥ ७७ ॥  
  
त्यक्तानन्तनिजाभोगा व्यवच्छेदविकारिणी ।  
दुःखदावानलातप्ता शोकाशिवकृशाशया ॥ ७८ ॥  
  
व्यवच्छेदेषु भार्यापुत्रादिवियोगेषु शोकादिविकारिणी । शोकैरशिवैश्च कृशायशा   
कृपणा ॥ ७८ ॥  
  
इयमस्मीति भावेन शून्येन विकलीकृता ।  
देहमात्रगृहीतास्था परं दैन्यमुपागता ॥ ७९ ॥  
  
इयं प्रत्यक्षदुःखमोहादिस्वभावैवाहमस्मीति भावेन भ्रमेण ॥ ७९ ॥  
  
मग्ना मोहमहापङ्के जीर्णेव वनदन्तिनी ।  
भावाभावलतादोला परिलोलशरीरका ॥ ८० ॥  
  
असारापारसंसारविकारव्यवहारिणी ।  
तापोपतप्तहृदया रागतेजोनुरञ्जिता ॥ ८१ ॥  
  
रागेण तेजसा क्रोधेन चानुरञ्जिता ॥ ८१ ॥  
  
निजयूथपरिभ्रष्टा मृगीवावशतां गता ।  
आविर्भावोदिताकारा तिरोभावेऽस्तमागता ॥ ८२ ॥  
  
विभवानां भूतमात्राणां वा आविर्भावे उदिताकारा हृष्टा अभिव्यक्ता वा । अस्तं   
दैन्यं तिरोभावं वा ॥ ८२ ॥  
  
स्वसङ्कल्पोपयातासु भीता सम्भ्रमदृष्टिषु ।  
पलायते वाप्यन्यासु वेतालेष्विव बालिका ॥ ८३ ॥  
  
उष्ट्रीव मधुरं विन्दुं वाञ्छते भावितं सुखम् ।  
अवान्तरपरिभ्रष्टा दोषाद्दोषं पतत्यधः ॥ ८४ ॥  
  
यथा उष्ट्री कण्टकनिम्बपत्रादिषु चर्व्यमाणेषु स्ववासनाभावितं बिन्दुमल्पतरं   
मधुरं रसं काङ्क्षते तद्वद्दुःखबहुलेषु विषयेषु सुखं काङ्क्षत इत्यर्थः ।   
अथवा यथा उष्ट्री   
विषमप्राण्शुवप्रप्ररूढवृक्षाग्रसम्बद्धमधुपटलप्रसृतमधुबिन्दुलेहन्  
अ-वाञ्छया वृक्षमारुरुक्षुर्युगपत्पुरः##-  
तद्वत्पततीत्यर्थः ॥ ८४ ॥  
  
परं वैषम्यमायाति सङ्कटात्सङ्कतं गता ।  
दुःखाद्दुःखं निपतिता विपदो विपदि स्थिता ॥ ८५ ॥  
  
नानानर्थगणोपेत्ता चेष्टापरवशाशया ।  
कष्टात्कष्टमनुप्राप्ता परितापानुतापिनी ॥ ८६ ॥  
  
नरकादिभूमिषु कष्टात्कष्टमनुप्राप्ता ॥ ८६ ॥  
  
क्रमादाबद्धवैदग्ध्याद्वैदग्ध्याङ्गमुपागता ।  
विचित्रबन्धनिर्माणपराक्रमपदं गता ॥ ८७ ॥  
  
क्रमान्मानुष्यलाभेपि बाल्यात्प्रभृति   
व्यवहारकौशलाभ्यासाद्वैदग्ध्यात्कौशलाद्वैदग्ध्याङ्गं   
काव्यनाटकतर्काद्यभ्यासमुपागता सती विचित्रस्य खबन्धस्य   
धनगृहक्षेत्रपरिवारादेर्निर्माणे यः पराक्रमस्तत्पदमेव गता न   
मोक्षोपयोगिविवेकपदमित्यर्थः ॥ ८७ ॥  
  
सर्वतः शङ्कते भीता प्राणात्ययमुपागता ।  
क्षीणतोयेव शफरी विवर्तनपरायणा ॥ ८८ ॥  
  
एवं क्रमेण वयःपारं प्राप्य प्राणात्ययमुपागता सती सर्वतो भीता शङ्कते ।   
विवर्तनं भूमौ लुठनं तत्परायणा ॥ ८८ ॥  
  
बाल्ये विवशसर्वार्था यौवने चिन्तयाऽऽवृता ।  
वार्धकेऽप्यतिदुःखार्ता मृता कर्मवशईकृता ॥ ८९ ॥  
  
सङ्क्षेपोक्तं प्रपञ्चयति-बाल्ये इति । विवशाः पराधीनाः सर्वे अर्था भोगा   
यस्याः । चिन्तया वित्तविषयादिचिन्तया । आवृता पिहितविवेका ॥ ८९ ॥  
  
जायते स्वर्गनगरे नागी पातालकोटरे ।  
आसुरी दैत्यविवरे नरस्त्री वसुधातले ॥ ९० ॥  
  
कर्मगतीरेव प्रपञ्चयति-जायत इत्यादिना ॥ ९० ॥  
  
राक्षसी राक्षसाधारे वानरी वनकोटरे ।  
सिंही गिरीन्द्रशिखरे किन्नरी कुलपर्वते ॥ ९१ ॥  
  
कुलपर्वते हिमवदादौ ॥ ९१ ॥  
  
विद्याधरी देवगिरौ व्याली च वनगर्तके ।  
लता तरौ खगी नीडे वीरुत्सानौ वने मृगी ॥ ९२ ॥  
  
देवगिरौ मेरौ । वीरुत् गुल्मिनी ॥ ९२ ॥  
  
शेते नारायणोऽम्भोधौ ध्यानी ब्रह्मपुरेऽब्जजः ।  
कान्तागतो हरः शैले स्वर्गे सुरवरो हरिः ॥ ९३ ॥  
  
नारायणादीनामपि जीवगतिषु प्रपञ्चनं पदमेव हि तन्नित्यमनित्यापदिनः   
स्मृताः इत्यादिशिवपुराणानुरोधात् । नारायणादिसाल्प्यमुक्तजीवविषये वा योज्यम् ।   
अथवा इत आरभ्य न जीवगतयः प्रपञ्च्यन्ते किन्तु चितेः   
सर्वव्यापारकर्तृतैवेत्यदोषः । कान्तया गतः अर्धाङ्गसङ्गतः ॥ ९३ ॥  
  
दिनं करोति तीक्ष्णांशुर्वर्षत्यम्बुधरो जलम् ।  
करोति श्वसनं संवित्सपर्वतमहोदधिम् ॥ ९४ ॥  
  
श्वसनादिपदैर्वाय्वादिव्यापारा लक्ष्यन्ते ॥ ९४ ॥  
  
ऋतुचक्रं प्रवहति सहसा कालमण्डलम् ।  
दिनरात्रितयोपैति तेजस्तिमिरतां क्रमात् ॥ ९५ ॥  
  
ऋतुघटितं संवत्सरचक्रम् । कालमण्डलं युगमन्वन्तरादि ॥ ९५ ॥  
  
क्वचिद्बीजरसोल्लासात्क्वचित्पाषाणमौनिनी ।  
क्वचिन्नदी रसवती क्वचित्कुमुदविस्तृतिः ॥ ९६ ॥  
  
क्वचिद्वृक्षादौ बीजात्मकस्तदङ्कुरताहेतू रसात्मकश्चोल्लासो यस्याः ।   
पाषाणैर्मौनिनी निश्चला ॥ ९६ ॥  
  
क्वचित्फलावलीपाकैः क्वचित्काष्ठानलादिभिः ।  
क्वचिच्छैत्यहिमद्वारि क्वचित्खादि न किञ्चन ॥ ९७ ॥  
  
तृतीयान्तपदद्वयानन्तरमुपलक्षितेत्यध्याहार्यम् । शैत्येन हिममिवाचरत् हिमत्   
वारि जलं यस्याः । खं आकाशं आदिपदाद्वायुश्च अन्यत्र किञ्चन ॥ ९७ ॥  
  
क्वचिदुज्ज्वलिताकारा क्वचित्कष्टा शिला क्वचित् ।  
क्वचिन्नीलाथ हरिता क्वचिदग्निः क्वचिन्मही ॥ ९८ ॥  
  
कष्टा कुशकण्टकादिदुर्गमा ॥ ९८ ॥  
  
सर्वात्मत्वात्सर्वगत्वात्सर्वशक्तित्वयोगतः ।  
सर्वत्वादेवंरूपैव खादप्यच्छैव सा परा ॥ ९९ ॥  
  
सर्वशक्तित्वं माया तद्योगतः । सर्वत्वादेवंरूपा जगद्रूपैव । सर्वनाम्नो   
वृत्तिमात्रे पुंवद्भावश्छान्दसत्वान्न कृतः । परमार्थतस्तु खादप्यच्छैव   
सा चिदित्यर्थः ॥ ९९ ॥  
  
चिच्चिनोति यथात्मानं येन यत्र यदा यदा ।  
तत्तथानुभवत्यम्बु स्पन्दाद्वीच्यादितां यथा ॥ १०० ॥  
  
चित् आत्मानं स्वं येन भावेन यत्र यथा चिनोति विवर्तेनोपचयं नयति तथा तं   
भावमनुभवतीत्यर्थः ॥ १०० ॥  
  
हंसी क्रौञ्ची बकी काकी सारसी तुरगी वृकी ।  
बकी बलाका हरिणी वानरी किन्नरी शुनी ॥ १०१ ॥  
  
तान्भावान्पुनः प्रपञ्चयति-हंसीत्यादिना ।   
पुनर्बकीग्रहणमतिदीर्घपादचञ्चुजात्यन्तरसङ्ग्रहार्थम् । एवं   
बलाकाग्रहणमप्यतिधवलतूलकण्ठजातिग्रहणाय ॥ १०१ ॥  
  
वटीका पिङ्गली शाली मक्षिका भ्रमरी शुकी ।  
धीः श्रीर्ह्रीः प्रीती रतिश्च शम्बरी शर्वरी शशी ॥ १०२ ॥  
  
वटीकादयः पक्षिजातिभेदाः । शाली शारिका । प्रीती रतिरिति ढ्रलोपे इति दीर्घः । शम्बरी   
माया ॥ १०२ ॥  
  
एतास्वन्यासु चान्यासु परिभ्रमति योनिषु ।  
विवर्तमानसंसारे जलावर्ते तृणं यथा ॥ १०३ ॥  
  
योनिषु देहभेदेषु ॥ १०३ ॥  
  
बिभेत्यथ स्वसङ्कल्पात्स्वशब्दादिव गर्दभी ।  
नानया सदृगन्यास्ति मुग्धा बाला चलाऽबला ॥ १०४ ॥  
  
अबला दुर्बला ॥ १०४ ॥  
  
एषा सा कथिता तुभ्यं जीवशक्तिर्महामुने ।  
प्राकृताचारविवशा वराकी पशुधर्मिणी ॥ १०५ ॥  
  
कर्मात्मेत्यभिधां प्राप्ता शोच्याख्य परमात्मनः ।  
अनन्तं दुःखबहुलं स्वयं विभ्रममाश्रिता ॥ १०६ ॥  
  
कर्मात्मा कर्मानुसारस्वभावा । तथा च श्रुतिः यथाकारी यथाचारी तथा भवति   
साधुकारी साधुर्भवति पापकारी पापो भवति पुण्यो वै पुण्येन कर्मणा भवति   
पापः पापेन इति ॥ १०६ ॥  
  
असदेवानयाक्रान्तं विनाशि सहजं मलम् ।  
तण्डुलेनेव कञ्चूकमनन्ययाऽव्यवस्थितम् [कञ्चूकमित्यत्रार्षो   
दीर्घश्छन्दोनुरोधात् ।] ॥ १०७ ॥  
  
अनन्यया स्वातिरिक्तसत्तास्फूर्तिशून्यया अविद्यया अव्यवस्थितमनियतम् ॥ १०७ ॥  
  
अनन्तविभवभ्रष्टा दौर्भाग्यपरितापिनी ।  
शोचन्ती प्राप्य जीवत्वं भर्तृहीनेव नायिका ॥ १०८ ॥  
  
भर्तृहीना नायिकेवानाथा स्थितेति शेषः ॥ १०८ ॥  
  
जडगतेरवलोकय शक्ततां निजपदस्मरणेन विनेह चित् ।  
व्रजति कष्टमधः पतनाय या यदरघट्टघटीघनपीठवत् ॥ १०९ ॥  
  
हे राम त्वं जडगतेरविद्यायाः शक्ततां सामर्थ्यमवलोकय । यद्यस्माद्धेतोर्या   
पूर्णब्रह्मस्वभावापि चित् अरघट्टस्य घटीयन्त्रस्य घटीषु प्रविष्टं   
घनपीठमाकाशस्तेन तुल्यं तद्वत् निजस्य निरतिशयानन्दपूर्णभावस्य   
घनसमुद्रादिसकलजलोपलक्षितसर्वजगदन्तर्भावनसामर्थ्यस्य च स्मरेण विना   
देहमात्रपरिच्छिन्नाहं घटीमात्रपरिच्छिन्नमहं भोगनिमित्तपुण्यव्यये   
अल्पजलक्षरणे च मम रिक्ततैव सम्पन्नेति मन्यमाना पुनः पुनः स्वपतनाय   
अधोधोव्रजति तत्कष्टमित्यर्थः ॥ १०९ ॥  
  
इत्यार्षे श्रीवा०रामायणे वाल्मीकीये दे० मो० निर्वाणप्रकरणे पू० शिवपूजोपाख्याने   
चेत्योन्मुखचिद्विचारो नाम त्रिंशः सर्गः ॥ ३० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
चेत्योन्मुखचिद्विचारो नाम त्रिंशः सर्गः ॥ ३० ॥  
  