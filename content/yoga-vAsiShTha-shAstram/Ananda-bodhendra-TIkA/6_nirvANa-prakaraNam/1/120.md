+++
title = "१२०"

+++
विंशाधिकशततमः सर्गः १२०  
  
मनुरुवाच ।  
  
शास्त्रसज्जनसम्पर्कैः प्रज्ञामादौ विवर्धयेत् ।  
प्रथमा भूमिकैषोक्ता योगस्यैव च योगिनः ॥ १ ॥  
  
मुमुक्षुभूमिकास्तिस्रो मुच्यमानस्य तूत्तरा ।  
मुक्तस्य परतस्तिस्रो भूमिकाः सप्त दर्शिताः ॥  
  
परं समेत्य तानवमिति यद्योगभूमिकाभ्यासफलमुक्तं   
तदुपायभूतान्भूमिकाभेदान्वर्णयति - शास्त्रेत्यादिना । तथा च   
साधनचतुष्टयसम्पादनसहितं गुरुसतीर्थ्यादिसहायकं श्रवणं प्रथमा   
भूमिकेत्यादिनिष्कर्षा उत्पत्तिप्रकरणे दर्शिता एवात्र बोध्याः ॥ १ ॥  
  
विचारणा द्वितीया स्यात्तृतीयाऽसङ्गभावना ।  
विलापनी चतुर्थी स्याद्वासनाविलयात्मिका ॥ २ ॥  
  
विचारणा मननम् । असङ्गस्याद्वितीयान्मनोभावना निदिध्यासनम् । विलापनी   
तत्त्वसाक्षात्कारेणाज्ञानादिप्रपञ्चस्य बाधस्तत्साधिनी । वासनापदेन   
तदाश्रयाऽविद्या गृह्यते ॥ २ ॥  
  
शुद्धसंविन्मयानन्दरूपा भवति पञ्चमी ।  
अर्धसुप्तप्रबुद्धाभो जीवन्मुक्तोऽत्र तिष्ठति ॥ ३ ॥  
  
शुद्धः संविन्मयः समाधिपरिपाकादन्तः प्रथाप्रचुरो य आनन्दस्तद्रूपा । तां   
दशां दृष्टान्तेनानुभवमारोहयति - अर्धेति । यथा निद्राशेषेणार्धन्न्   
सुप्तोऽर्धन्न् च प्रबुद्धः पुरुषो बाह्यशब्दादीनाकर्णयन्नप्यन्तः स्वापसुखासक्तो   
न प्रतिवचनादिव्यवहारमिच्छति तद्वद्व्युत्थानकालेऽप्यस्यां भूमिकायां योगी   
तिष्ठतीत्यर्थः ॥ ३ ॥  
  
स्वसंवेदनरूपा च षष्ठी भवति भूमिका ।  
आनन्दैकघनाकारा सुषुप्तसदृशस्थितिः ॥ ४ ॥  
  
स्वसंवेदनं स्वरसत एवाक्षीयमाणा ब्रह्माकारानुभववृत्तिस्तद्रूपा । तदेवाह   
- आनन्देति ॥ ४ ॥  
  
तुर्यावस्थोपशान्ताथ मुक्तिरेवेह केवलम् ।  
समता स्वच्छता सौम्या सप्तमी भूमिका भवेत् ॥ ५ ॥  
  
अथ यदा सा वृत्तिरपि क्षीयते तदाविष्कृतं ब्रह्मैव पूर्णस्वप्रकाशमवशिष्यते   
तथा जीवतः स्थितिः सप्तमी भूमिका सैव मया शमसमसितस्वच्छाभोगः इति   
प्रागुक्तेत्यर्थः । आद्यभूमिकात्रयस्य वक्ष्यमाणरीत्यैकीकारात् षष्ठी तुर्या ॥ ५ ॥  
  
तुर्यातीता तु यावस्था परा निर्वाणरूपिणी ।  
सप्तमी सा परिप्रौढा विषयः स्यान्न जीवताम् ॥ ६ ॥  
  
सप्तम्या अष्टम्याश्च योगिजीवनाजीवनमात्रं विशेषो नान्य इत्यभेद एवेत्याशयेनाह   
- तुर्यातीतेति । सप्तमी भूमिकैव तुर्यातीताख्या परितः प्रौढा सती विदेहमुक्तिः   
सम्पद्यते सा चा जीवतां योगिनां विषयो न स्यादित्यर्थः ॥ ६ ॥  
  
पूर्वावस्थात्रयं त्वत्र जाग्रदित्येव संस्थितम् ।  
चतुर्थी स्वप्न इत्युक्ता स्वप्नाभं यत्र वै जगत् ॥ ७ ॥  
  
आनन्दैकघनीभावात्सुषुप्ताख्या तु पञ्चमी ।  
असंवेदनरूपाथ षष्ठी तुर्यपदाभिधा ॥ ८ ॥  
  
तुर्यातीतपदावस्था सप्तमी भूमिकोत्तमा ।  
मनोवचोभिरग्राह्या स्वप्रकाशपदात्मिका ॥ ९ ॥  
  
तामेव प्रशंसति - मनोवचोभिरित्यादिना ॥ ९ ॥  
  
अन्तः प्रत्याहृतिवशाच्चेत्यं चेन्न विभावितम् ।  
मुक्त एवास्य सन्देहो महासमतया तया ॥ १० ॥  
  
तस्यामेव सर्वदृश्यानां प्रत्यगात्मनि सम्यग्विलयादात्यन्तिकी जीवन्मुक्ततेत्याह   
- अन्तरिति । तया सप्तमभूमिकाप्रसिद्धया ॥ १० ॥  
  
यद्भोगसुखदुःखांशैरपरामृष्टपूर्णधीः ।  
सशरीरोऽशरीरो वा भवत्येवम्मतिः पुमान् ॥ ११ ॥  
  
न म्रिये न च जीवामि नाहं सन्नाप्यसन्नयम् ।  
आत्मारामो नरस्तिष्ठेत्तन्मुक्तत्वमुदाहृतम् ॥ १२ ॥  
  
तस्यां तु जीवन्मुक्तस्य कीदृशोऽनुभवस्तमाह - न म्रिये इति ॥ १२ ॥  
  
व्यवहार्युपशान्तो वा गृहस्थो वाथवैककः ।  
अहं न किञ्चिच्चिदिति मत्वा जीवो न शोचति ॥ १३ ॥  
  
एककः एकचरो यतिः ॥ १३ ॥  
  
अलेपकोऽहमजरो नीरागः शान्तवासनः ।  
निर्मलोऽस्मि चिदाकाश इति मत्वा न शोचति ॥ १४ ॥  
  
अहमन्तादिरहितः शुद्धो बुद्धोऽजरामरः ।  
शान्तः समासमाभास इति मत्वा न शोचति ॥ १५ ॥  
  
तृणाग्रेष्वम्बरे भानौ नरनागामरेषु च ।  
यत्तदस्ति तदेवेति मत्वा भूयो न शोचति ॥ १६ ॥  
  
अतिक्षुद्रेषु तृणाग्रेषु । अतिमहत्यम्बरे । अतिप्रकाशे भानौ यत्तत्प्रसिद्धतरं   
सन्मात्रं तदेव प्रत्यक्चिन्मात्रमहमस्मीत्यखण्डमहावाक्यार्थं मत्वेत्यर्थः ॥   
१६ ॥  
  
तिर्यमूर्ध्वमधस्तान्मे व्यापको महिमा चितः ।  
तस्यानन्तविलासस्य ज्ञात्वेति क इव क्षयी ॥ १७ ॥  
  
चितो मे महिमा व्यापक इति तस्य परमात्मनो महिमानं ज्ञात्वा कः क्षयी   
मरणादिदुःखभागित्यर्थः । तथा च श्रुतिः एष नित्यो महिमा ब्राह्मणस्य न   
वर्धते कर्मणा नो कनीयान् । तस्यैव स्यात्पदवित्तं विदित्वा न लिप्यते कर्मणा   
पापकेन इति ॥ १७ ॥  
  
बद्धवासनमर्थो यः सेव्यते सुखयत्यसौ ।  
यत्सुखाय तदेवाशु वस्तु दुःखाय नाशतः ॥ १८ ॥  
  
जीवन्मुक्तानामपि जीवनस्य विषयभोगाधीनत्वाद्विषयनाशेऽज्ञवदेव   
दुःखप्राप्तिमाशङ्क्य विशेषं वक्तुमज्ञस्य विषयनाशे   
दुःखोत्पत्तिप्रकारमाह - बद्धवासनमिति सार्धेन ॥ १८ ॥  
  
अविनाभावनिष्ठत्वं प्रसिद्धं सुखदुःखयोः ।  
तनुवासनमर्थो यः सेव्यते वा विवासनम् ॥ १९ ॥  
  
अविनाभावनिष्ठत्वं सहावस्थितिनियमः । जीवन्मुक्तानां तद्वैलक्षण्यमाह -   
तनुवासनमिति । चतुर्थादिभूमिकासु तनुवासनं सप्तमभूमौ तु विवासनम् ॥ १९ ॥  
  
नासौ सुखायते नासौ नाशकाले न दुःखदः ।  
क्षीणवासनया बुद्ध्या यत्कर्मक्रियतेऽनघ ॥ २० ॥  
  
एवं कर्मापि तेषामलेपकमित्याह - क्षीणेति ॥ २० ॥  
  
तद्दग्धबीजवद्भूयो नाङ्कुरं प्रविमुञ्चति ।  
देहेन्द्रियादिना कर्म करणौघेन कल्प्यते ॥ २१ ॥  
  
देहेन्द्रियादिषु भिन्नेष्वेकात्मतादात्म्याध्यासेन तत्कृतकर्मस्वहमेवैकः   
कर्तेत्यभिमाने हि कर्मभिर्लेपः स्यात् । न च मुक्तानां सोऽस्तीत्याशयेनाह -   
देहेन्द्रियादिनेति ॥ २१ ॥  
  
एकः कर्ता च भोक्ता च क इवाङ्गोपपद्यते ।  
भावनां सर्वभावेभ्यः समुत्सृज्य समुत्थितः ॥ २२ ॥  
  
भावनामहन्ताद्यध्यासम् । सर्वेभ्यो देहेन्द्रियादिभावेभ्यः सम्यगुत्सृज्य   
सम्यगुत्थितो निर्गतः ॥ २२ ॥  
  
शशाङ्कशीतलः पूर्णो भाति भासेव भास्करः ।  
क्रियमाणा कृता कर्मतूलश्रीर्देहशाल्मलेः ॥ २३ ॥  
  
कृता सञ्चितरूपा ॥ २३ ॥  
  
ज्ञानानिलसमुद्भूता प्रोड्डीय क्वापि गच्छति ।  
सर्वैव हि कला जन्तोरनभ्यासेन नश्यति ॥ २४ ॥  
  
कर्मेव ज्ञानकलापि कालेन नश्येदित्याशङ्क्याह - सर्वैवेति ॥ २४ ॥  
  
एषा ज्ञानकला त्वन्तः सकृज्जाता दिने दिने ।  
वृद्धिमेति बलादेव सुक्षेत्रव्युप्तशालिवत् ॥ २५ ॥  
  
एकः स्फुरत्यखिलवस्तुषु विश्वरूप आत्मा सरःसु जलधिष्विव तोयमच्छम् ।  
संशान्तसङ्कलनभूरिकलापमेकं सत्तांशमात्रमखिलं जगदङ्ग   
विद्धि ॥ २६ ॥  
  
यथा सरःसु जलधिषु समुद्रेषु चाच्छ तोयमेकमेव स्फुरति तथाखिलेषु   
मायिकवस्तुषु तत्तदभेदाध्यासाद्विश्वरूपः स्वतस्तु सन्मात्रस्वभाव आत्मा एक एव   
स्फुरति । अतः हे अङ्ग अखिलं जगत् तत्त्वबोधेन   
संशान्तभ्रान्तिसङ्कलनप्रयुक्तभूरिवैचित्र्यकलापं   
परिशिष्टसत्तांशमात्रमेवाहमिति विद्धीत्यर्थः ॥ २६ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू०   
सप्तभूमिकाविभागो नाम विंशत्यधिकशततमः सर्गः ॥ २० ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
सप्तभूमिकाविभागो नाम विंशत्युत्तरशततमः सर्गः ॥ १२० ॥  
  