+++
title = "०८९"

+++
एकोननवतितमः सर्गः ८९  
  
चूडालोवाच ।  
  
अथेममपरं रम्यं वृत्तान्तं शृणु भूमिप ।  
परं प्रबोधनं बुद्धेः साधो सदृशमात्मनः ॥ १ ॥  
  
बद्धविन्ध्यगजेन्द्रस्य यत्नाच्छित्त्वापि बन्धनम् ।  
अनिघ्नतो रिपुं प्राप्तं खाते पातोऽन्न वर्ण्यते ॥   
  
अत्र हस्तिकाख्यानमपि निदर्शनमतस्तदपि शृण्वित्याह-अथेति ।   
वृत्तान्तमाख्यानम् । आत्मनस्तव सदृशम् ॥ १ ॥  
  
अस्ति विन्ध्यवने हस्ती महायूथपयूथपः ।  
आगस्त्या शुद्धया बुद्ध्या विन्ध्येनेवोदितः स्वतः ॥ २ ॥  
  
अगस्त्यस्येयमागस्ती तया । सूर्यतिष्य-इति यलोपः । चिरस्याज्ञापरिपालनाच्छुद्धया   
प्रसन्नया अनुग्रहबुद्ध्या विन्ध्येन [विन्ध्यात्मना स्वेन   
प्राक्तनोन्नतरूपेणेत्यर्थः ।] स्वतः प्राक्तनोन्नतरूपेणोदितः प्रादुर्भूत   
इवेत्युत्प्रेक्षा ॥ २ ॥  
  
वज्रार्चिर्विषमौ दीर्घौ तस्यास्तां दशनौ सितौ ।  
कल्पानलशिखातुल्यौ सुमेरून्मूलनक्षमौ ॥ ३ ॥  
  
वज्रस्यार्चिषी ज्वाले इव विषमौ तीक्ष्णौ ॥ ३ ॥  
  
स बद्धो लोहजालेन हस्तिपेन किलाभितः ।  
मुनीन्द्रेणेव विन्ध्याद्रिरुपेन्द्रेणेव वा बलिः ॥ ४ ॥  
  
लोहमयेन जालेन । मुनीन्द्रेण अगस्त्येन ॥ ४ ॥  
  
निबद्धो यन्त्रणामाप शस्त्रकुम्भार्दितो गजः ।  
तां जगाम व्यथां धीरो नवाग्नौ पुरमेति याम् ॥ ५ ॥  
  
यन्त्रणां नियन्त्रणाम् । कदाप्यसम्भावितत्वादलौकिकत्वाच्च नवे अपूर्वे   
हरशराग्नौ दह्यमानं त्रिपुरं यां व्यथामेति ताम् ॥ ५ ॥  
  
रिपौ हस्तिपके दूरादपश्यति स वारणः ।  
अयःसमुद्गके यस्मिन्निनाय दिवसत्रयम् ॥ ६ ॥  
  
समुद्गके जालसम्पुटे ॥ ६ ॥  
  
खेदान्निगडनिर्भेदे यत्नवान्स मतङ्गजः ।  
चकार किङ्किणीक्वाणं मुखोद्घातैरथान्यदा ॥ ७ ॥  
  
किङ्किणीनामिव क्वाणं ध्वनिम् ॥ ७ ॥  
  
दन्ताभ्यां यत्नतस्ताभ्यां मुहूर्तद्वितयेन सः ।  
बभञ्ज शृङ्खलाजालं स्वर्गार्गलमिवासुरः ॥ ८ ॥  
  
स्वर्गस्यामरावत्या अर्गलं कवाटविष्कम्भम् । असुरो बलिरिव ॥ ८ ॥  
  
तं तस्य निगडच्छेदमपश्यद्दूरतो रिपुः ।  
बलेः स्वर्गावदलनं हरिर्मेरुतलादिव ॥ ९ ॥  
  
तस्य विच्छिन्नपाशस्य मूर्ध्नि तालतरो रिपुः ।  
पपात क्रमतः स्वर्गं हरिर्मेरोर्बलेरिव ॥ १० ॥  
  
रिपुर्हस्तिपकः ॥ तालतरोस्तालतरुमारुह्य ततस्तस्य हस्तिनो मूर्ध्नि पपात । यथा   
बलियज्ञे पदत्रयमितां भुवं प्रतिगृह्य प्रथमेन पदेन भुवं द्वितीयेन   
स्वर्गमिति क्रमतस्तृतीयपादपूर्तये भेरोः सकाशाद्बलेर्मूर्ध्नि पपात   
तद्वदित्यर्थः ॥ १० ॥  
  
स पतन्पादपद्माभ्यामप्राप्य करिणः शिरः ।  
पपातोर्व्यां फलं पक्वं वाताहतमिवाकुलः ॥ ११ ॥  
  
तं पुरः पतितं दृष्ट्वा महेभः करुणां ययौ ।  
स्फुरत्स्फारगुणाः सन्तः सन्ति तिर्यग्गतावपि ॥ १२ ॥  
  
करुणादयाम् ॥ १२ ॥  
  
पतितं दलयामीति किं नाम मम पौरुषम् ।  
वारणोऽपीति कलयन्न जघान स तं रिपुम् ॥ १३ ॥  
  
इति कलयंश्चिन्तयन्सन् ॥ १३ ॥  
  
केवलं निगडव्यूहं विदार्याभिजगाम ह ।  
विततं सेतुमुत्सार्य विपुलौघ इवाम्भसः ॥ १४ ॥  
  
निगडव्यूहं शृङ्खलजालम् ॥ १४ ॥  
  
दयामाश्रित्य मातङ्गो भङ्क्त्वा जालं जगाम ह ।  
विदार्य मेघसङ्घातं नभसीव दिवाकरः ॥ १५ ॥  
  
गते गजे समुत्तस्थौ हस्तिपः स्वस्थदेहधीः ।  
गजेनैव समं तस्य व्यथा दूरतरं गता ॥ १६ ॥  
  
स्वस्थो देहो धीश्च यस्य तथाविधः सन् ॥ १६ ॥  
  
प्रोच्चलत्तालशिखरात्स तथा पतितोऽपि सन् ।  
न भेदमाप दुर्भेदा मन्ये देहा दुरात्मनाम् ॥ १७ ॥  
  
भेदं शिरःपादादिभङ्गम् ॥ १७ ॥  
  
वर्धते प्रावृषीवाभ्रं कुकार्येष्वसतां बलम् ।  
आसीदधिकमुत्साही स च चङ्क्रमणे तदा ॥ १८ ॥  
  
चक्रमणे पद्भ्यां चलने ॥ १८ ॥  
  
वारणारिरसिद्धाङ्गो गतेभो दुःखमाययौ ।  
आगत्योपगतेऽन्तर्धिं निधान इव वर्धनः ॥ १९ ॥  
  
न सिद्धे अङ्गे स्वप्रयुक्तोपायौ यस्य । अत एव गतेभः ॥ १९ ॥  
  
सोऽन्वियेष गजं यत्नाद्गुल्मकान्तरितं वने ।  
पयोदपिण्डितं भोक्तुं राहुरिन्दुमिवाम्बरे ॥ २० ॥  
  
पयोदैः पिण्डितं छन्नम् ॥ २० ॥  
  
चिरेणालभतेभेन्द्रं कस्मिंश्चित्कानने स्थितम् ।  
विश्रान्तं तं तरुतले समरादिव निर्गतम् ॥ २१ ॥  
  
अथ यत्र स्थितो नागस्तत्र तद्बन्धनक्षमम् ।  
परया राजसामग्र्या गजलम्पटभूमया ॥ २२ ॥  
  
तत्र सन्निधौ । गजे लम्पटानामासक्तजनानां भूमा बाहुल्यं यस्यां तथाविधया   
राजप्रयुक्तया खातसामग्र्या ॥ २२ ॥  
  
स खातवलयं चक्रे हस्तिपः काननेऽभितः ।  
सर्वदिक्कं विधिर्भूमौ समुद्रवलयं यथा ॥ २३ ॥  
  
विधिः स्रष्टा ॥ २३ ॥  
  
उपर्यस्थगयद्बाललतौघेन स तं शठः ।  
शून्यतातन्तुजालेन शरत्काल इवाम्बरम् ॥ २४ ॥  
  
शठो वञ्चकः । शून्यतापिधायकतन्तुजालप्रायेण शुभ्राभ्रपटलेन   
शरत्कालोऽम्बरमिव तं खातमुपरि बाललताजालेनास्थगयत् आच्छादितवान् ॥ २४ ॥  
  
दिनैः कतिपयैरेव वारणो विहरन्वने ।  
तस्मिन्निपतितः खाते शुष्काब्धाविव पर्वतः ॥ २५ ॥  
  
व्रजन्पर्याकृतौ कूपे पातालतलभीषणे ।  
खातशुष्काब्ध्यधोभागे गजरत्नसमुद्गके ॥ २६ ॥  
  
पर्याकृतौ वलयाकारे तस्मिन् कूपे खातशुष्काब्ध्यधोभागे व्रजन्नपि स गजः इति   
अनया रीत्या गजरत्नसमुद्गके भूयो दृढं बद्धः सन्नद्यापि तिष्ठतीति   
परेणान्वयः ॥ २६ ॥  
  
इति भूयो दृढं बद्धस्तेन हस्तिपकेन सः ।  
तिष्ठत्यद्यापि दुःखेन भूसद्मनि यथा बलिः ॥ २७ ॥  
  
अहनिष्यत्पुरैवासौ यद्यग्रे पतितं रिपुम् ।  
तन्नालप्स्यत्ततो दुःख गजः खातनिबन्धनम् ॥ २८ ॥  
  
यद्यहनिष्यत् ततस्तदा खातनिबन्धनं दुःखं नालक्ष्यत ॥ २८ ॥  
  
मौर्ख्यादागामिन कालं वर्तमानक्रियाक्रमैः ।  
अशोधयन्नरो दुःखं याति विन्ध्यगजो यथा ॥ २९ ॥  
  
अत एव बुद्धिमानागामिकालमिदानीमेव   
शास्त्रीयपुरुषप्रयत्नैर्दुःखबीजसम्मार्जनेन शोधयेदित्याह-मौर्ख्यादिति ॥ २९   
॥  
  
मुक्तोऽस्मि शस्त्रनिगडादिति तुष्टो हि वारणः ।  
दूरस्थोऽपि पुनर्बद्धो मौर्ख्यं क्व च न बाधते ॥ ३० ॥  
  
यावत्सर्वदुःखनिदानमज्ञानं नोच्छिन्नं तावत्प्रयत्नसहस्रैः कृतोऽपि   
दुःखोपशमो व्यर्थ एवेत्याशयेनाह-मुक्तोऽस्मीति । किलार्थे चशब्दः ॥ ३० ॥  
  
मौर्ख्यं हि बन्धनमवेहि परं महात्मन्बद्धो न बद्ध इति चेतसि   
तद्विमुक्त्यै ।  
आत्मोदयं त्रिजगदात्ममयं समस्तं मौर्ख्ये स्थितस्य सहसा ननु   
सर्वभूमिः ॥ ३१ ॥  
  
तस्मादज्ञानमेव मूलबन्धस्तन्निवृत्तिरद्वितीयात्मतत्त्वज्ञानदेवेति   
दर्शयन्नुपसंहरति-मौर्ख्यमिति । हे महात्मन् न बद्धा सदा बन्धशून्यः   
स्वयं बद्ध इति चेतसि यन्मौर्ख्यं तदेव परं बाधनमतस्त्वं तद्विमुक्त्यै   
आध्यात्मिकाधिदैविकाधिभौतिकत्रिविधपरिच्छेदात्मना आत्मबन्धनभूतं   
त्रिजगदात्मनः सकाशादेवोदयो जन्म यस्य तथाविधं समस्तमात्ममयं विद्धि ।   
तहा वेदने आत्मव्यतिरिक्तापरिशेषादात्मा नित्यमुक्त एव भवति । ईदृशवेदनाभावे   
तु मौर्ख्ये स्थितस्य पुम्स आत्मैव सहसा सर्वबन्धादिदुःखबीजानां भूमिः   
प्ररोहक्षेत्रं भवतीत्यर्थः ॥ ३१ ॥  
  
इत्यार्षे श्रीवासिष्ठमहारामायणे वा० दे० मोक्षो० निर्वाणप्रकरणे पू० चू०   
हस्तिकोपाख्यानं नामैकोननवतितमः सर्गः ॥ ८९ ॥  
  
इति श्रीवासिष्ठमहारामायणतात्पर्यप्रकाशे निर्वाणप्रकरणे पूर्वार्धे   
हस्तिकोपाख्यानं नामैकोननवतितमः सर्गः ॥ ८९ ॥  
  
  