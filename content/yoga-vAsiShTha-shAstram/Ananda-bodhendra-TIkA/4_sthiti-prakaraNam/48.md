+++
title = "४८"

+++
अष्टचत्वारिंशः सर्गः ४८   
  
श्रीवसिष्ठ उवाच ।  
  
क्रियाविशेषबहुला भोगैश्वर्यहताशयाः ।  
नापेक्षन्ते यदा सत्यं न पश्यन्ति शठास्तदा ॥ १ ॥  
  
भोगादिलिप्सा कुत्सात्र दाशूरस्याथ सम्भवः ।  
प्रसन्नाच्चानलात्तस्य वरप्राप्त्यन्तमीर्यते [प्राप्त्यर्थं इति पाठः] ॥   
१ ॥  
  
यदि इयं संसारचक्रिका कल्पनामात्रम् यदि च ब्रह्मैव तत्त्वतोऽस्ति तर्हि तथा   
किमिति मेधाप्रतिभाकौशलशालिष्वपि महाजनेषु कोऽपि न पश्यति तत्र को हेतुरिति   
चेत्तदनपेक्षा तद्विरुद्धभोगैश्वर्याद्यभिनिवेशश्च हेतुरित्याह -   
क्रियाविशेषेति । ऐहिकामुष्मिकभोगैश्वर्योपायभूतैर्लौकिकैर्वैदिकैश्च   
क्रियाविशेषैर्बहुला उपचितकामाः शठाः स्वपरवञ्चकाः ॥ १ ॥  
  
ये तु पारं गता बुद्धेरिन्द्रियैर्न वशीकृताः ।  
त एनां जागतीं मायां पश्यन्ति करबिल्ववत् ॥ २ ॥  
  
तर्हि के पश्यन्ति तानाह - ये त्विति । मायाग्रहणं सत्यस्याप्युपलक्षणम् ॥ २   
॥  
  
तुच्छां तां जागतीं मायां दृष्ट्वा जीवो विचारवान् ।  
अहङ्कारमयीं मायां त्यजत्यहिरिव त्वचम् ॥ ३ ॥  
  
जागतीं बाह्यां ममेत्यभिनिवेशहेतुभूताम् ।   
अहङ्कारमयीमान्तरीमहमित्यभिनिवेशहेतुभूताम् ॥ ३ ॥  
  
असक्ततां ततोऽभ्येत्य पुना राम न जायते ।  
क्षेत्रेष्वपि चिरं तिष्ठन्बीजं दग्धमिवाग्निना ॥ ४ ॥  
  
आधिव्याधिपरीताय प्रातर्वाद्य विनाशिने ।  
प्रयतन्ते शरीराय हितमज्ञास्तु नात्मने ॥ ५ ॥  
  
भोगैश्वर्यप्रसक्तस्य कारागृहदार्ढ्यायेव देहरक्षणाय वृथानर्थाय   
च प्रयासं परमपुरुषार्थोपेक्षां चात्यन्तानुचितां दृष्ट्वा तमनुशोचति   
- आधीति । प्रातः अद्य वा विनाशिने । चतुर्थी तदर्थार्थ - इति   
हितशब्दयोगे चतुर्थी ॥ ५ ॥  
  
त्वमप्यज्ञवदज्ञस्य शरीरस्य समीहितम् ।  
मा सम्पादय दुःखाय भवात्मैकपरायणः ॥ ६ ॥  
  
श्रीराम उवाच ।  
  
दाशूराख्यायिकेवेयं सुखसंसारचक्रिका ।  
कल्पनारचिताकारा वस्तुशून्येति किं प्रभो ॥ ७ ॥  
  
प्राक् प्रस्तुतां दाशूराख्यायिकां शुश्रूषू रामः पृच्छति - दाशूरेति   
। विषयसुखार्था संसारचक्रिका वस्तुशून्या इति यत्त्वयोक्तं तत्किं कीदृशम् ।   
यादृशं तथा वर्णयेत्यर्थः ॥ ७ ॥  
  
श्रीवसिष्ठ उवाच ।  
  
जगन्मायास्वरूपस्य वर्णनाव्यपदेशतः ।  
दाशूराख्यायिकां राम वर्ण्यमानां मया शृणु ॥ ८ ॥  
  
वर्णनाया व्यपदेशतः । उदाहरणतयेत्यर्थः ॥ ८ ॥  
  
अस्त्यस्मिन्वसुधापीठे विचित्रकुसुमद्रुमः ।  
मागधो नाम विख्यातः श्रीमाञ्जनपदो महान् ॥ ९ ॥  
  
मगधानां निवासो जनपदो मागधः । तस्य निवासः इत्यण् ॥ ९ ॥  
  
कदम्बवनविस्तारलीलावलितजङ्गलः ।  
विचित्रविहगव्यूहसर्वाश्चर्यमनोहरः ॥ १० ॥  
  
सस्यसङ्कटसीमान्तः पुरोपवनमण्डितः ।  
कमलोत्पलकह्लारपूर्णसर्वसरित्तटः ॥ ११ ॥  
  
सस्यैः सङ्कटा निबिडिताः सीमान्ता ग्रामसीमावधयो यस्मिन् ॥ ११ ॥  
  
उद्यानदोलाविलसल्ललनागेयघुङ्घुमः ।  
निशोपभुक्तकुसुमनीरन्ध्रविशिखावनिः ॥ १२ ॥  
  
निशया उपभुक्तैरिव म्लानोत्सृष्टैः कुसुमैर्नीरन्ध्रा विशिखा   
मन्मथशरा यस्यां तथाविधा अवनिर्यस्मिन् ॥ १२ ॥  
  
तत्रैकस्मिन्गिरितटे कर्णिकारसमाकुले ।  
कदलीखण्डनीरन्ध्रनीपगुल्मविराजिते ॥ १३ ॥  
  
तत्र तस्मिन् जनपदे । नीपैः कदम्बैरन्यश्च गुल्मैर्विराजिते ॥ १३ ॥  
  
पुष्पौघस्फूर्जदनिले केसरारुणधूलिनि ।  
कारण्डवकृतारावे रसत्सरससारसे ॥ १४ ॥  
  
पुष्पेषु ओघैः प्रवाहैः स्फूर्जन्तो ध्वनन्तोऽनिला यस्मिन् । रसन्तः सरसाः   
सानुरागाः सारसा यस्मिन् ॥ १४ ॥  
  
तस्मिन्नगवरे पुण्ये विचित्रविहगद्रुमे ।  
कश्चित्परमधर्मात्मा मुनिरासीन्महातपाः ॥ १५ ॥  
  
दाशूरनामा महता तपोयोगेन संयुतः ।  
कदम्बपृष्ठवास्तव्यो वीतरागो महामतिः ॥ १६ ॥  
  
तपःसहितेन योगेन । कदम्बपृष्ठे कदम्बाग्रे वसतीति वास्तव्यः ।   
वसेस्तव्यत्कर्तरि णिच्च इत्यनुशासनात् ॥ १६ ॥  
  
श्रीराम उवाच ।  
  
असौ तपस्वी भगवन्विपिने केन हेतुना ।  
कथं चाप्यवसत्पृष्ठे कदम्बस्य महातरोः ॥ १७ ॥  
  
कथं केन प्रभावेन प्रकारेण च ॥ १७ ॥  
  
श्रीवसिष्ठ उवाच ।  
  
शरलोमेति विख्यातः पिता तस्य बभूव ह ।  
रामाऽपर इव ब्रह्मा तस्मिन्नेवावसद्गिरौ ॥ १८ ॥  
  
तस्यासावेकपुत्रोऽभूत्कचो देवगुरोरिव ।  
तेन सार्धं स पुत्रेण नीतवाञ्जीवितं वने ॥ १९ ॥  
  
जीवितमायुर्नीतवान् ॥ १९ ॥  
  
अथासौ शरलोमात्र भुक्त्वा युगगणं ययौ ।  
त्यक्तदेहः सुरागारं मुक्तनीडः खगो यथा ॥ २० ॥  
  
युगगणं अयनयुगलात्मकवत्सरगणं सुखदुःखादिद्वन्द्वगणं वा   
भुक्त्वा अनुभूय ॥ २० ॥  
  
एक एव वने तस्मिन्दाशूरः प्ररुरोद ह ।  
दशापनीतपितृकः करुणं कुररो यथा ॥ २१ ॥  
  
एक एवेत्युक्त्या मातापितरमन्वगादिति गम्यते । दशया चरमभावविकारेण   
ग्रहदशाविशेषेण वा अपनीतः पिता यस्य दशभिः प्राणैर्वा देहादपसृत्य   
नीतः परलोकाय पिता यस्य । कुररः पक्षिभेदः ॥ २१ ॥  
  
मातापितृवियोगेन शोकसन्तापिताशयः ।  
म्लानिमभ्याययौ नूनं हेमन्त इव पङ्कजम् ॥ २२ ॥  
  
बालोऽसावतिदीनात्मा वनदेवतया वने ।  
इत्थमाश्वासितो राम तदाऽदृश्यशरीरया ॥ २३ ॥  
  
इत्थं वक्ष्यमाणप्रकारेण । अदृश्यशरीरया अन्तर्हितयेति यावत् ॥ २३ ॥  
  
ऋषिपुत्र महाप्राज्ञ किमज्ञ इव रोदिषि ।  
संसारस्य न कस्मात्त्वं स्वरूपं वेत्सि चञ्चलम् ॥ २४ ॥  
  
चञ्चलमशाश्वतम् ॥ २४ ॥  
  
सर्वदैवेदृशी साधो संसारे संसृतिश्चला ।  
जायते जीव्यते पश्चादवश्यं च विनश्यति ॥ २५ ॥  
  
जीव्यते जीवति । विकरणपदव्यत्ययश्छान्दसः ॥ २५ ॥  
  
यद्यत्किञ्चिद्दृश्यदृशि ब्रह्मादिकमिदं मुने ।  
गन्तव्यस्तेन सर्वेण विनाशो नात्र संशयः ॥ २६ ॥  
  
दृश्यदृशि व्यवहारदृष्टौ यद्यत्किञ्चित्प्रसिद्धमिति शेषः । गन्तव्यः   
प्राप्तव्यः ॥ २६ ॥  
  
तदर्थं मा कृथा व्यर्थं विषादं मरणे पितुः ।  
अवश्यभाव्यस्तमयो जातस्याहर्पतेरिव ॥ २७ ॥  
  
तदर्थं तस्माद्धेतोः । अहर्पतेः सूर्यस्य । अहरादीनां पत्यादिषु वा रेफो   
वक्तव्यः इति रत्वम् ॥ २७ ॥  
  
अशरीरामिति श्रुत्वा गिरमारक्तलोचनः ।  
धैर्यमासादयामास शिखण्डी स्तनितादिव ॥ २८ ॥  
  
स्तनितात् मेघगर्जितात् ॥ २८ ॥  
  
उत्थायावश्यकं कृत्वा पाश्चात्यं पितुरादरात् ।  
चकार तपसे बुद्धिं दृढामुत्तमसिद्धये ॥ २९ ॥  
  
आवश्यकं पुत्रेणावश्यं कर्तव्यं पितुरौर्ध्वदेहिकम् ॥ २९ ॥  
  
ब्राह्मेण कर्मणा तस्य विपिने चरतस्तपः ।  
अनन्तसङ्कल्पमयं श्रोत्रियत्वं बभूव ह ॥ ३० ॥  
  
अनन्तसङ्कल्पमयं बहुतरशुद्ध्यशुद्ध्यादिकल्पनाप्रचुरम् । श्रोत्रियत्वं   
वेदाध्ययनतदर्थविचारानुष्ठाननिष्ठत्वम् ॥ ३० ॥  
  
अज्ञातज्ञेयबुद्धेअस्तु श्रोत्रियस्य तया तया ।  
न विशश्राम चेतोऽस्य पवित्रेऽपि धरातले ॥ ३१ ॥  
  
न ज्ञातमवश्यज्ञेयं ब्रह्म यया तथाविधा बुद्धिर्यस्य । तया तया   
शुद्ध्यशुद्ध्यादिकल्पनया ॥ ३१ ॥  
  
केवलं सर्वमेवेदमपि शुद्धं धरातलम् ।  
अशुद्धमिव पश्यन्स न रेमे क्वचिदेव हि ॥ ३२ ॥  
  
क्वचिदेवेत्यप्यर्थे एवकारः ॥ ३२ ॥  
  
अथ सङ्कल्पयामास स्वसङ्कल्पनयैव सः ।  
वृक्षाग्रमेव संशुद्धं स्थितिस्तत्रोचिता मम ॥ ३३ ॥  
  
तदिदानीं तपस्तप्स्ये तपसा येन शाखिषु ।  
स्वगवत्स्थितिमाप्नोमि शाखासु च दलेषु च ॥ ३४ ॥  
  
तत् तदर्थम् । खगवत्पक्षिवद्देववद्वा स्थितिमवस्थानसामर्थ्यम् ॥ ३४ ॥  
  
इति सञ्चिन्त्य सञ्ज्वाल्य हुताशमतिभास्वरम् ।  
जुहाव तस्मिन्प्रोत्कृत्त्य मांसं स्वस्कन्धभित्तितः ॥ ३५ ॥  
  
तपस्तप्स्ये इति सङ्कल्पदर्शनात्तपोनन्तरं ततः शीघ्रं   
सिद्ध्यदर्शनादयं होमसाहसारम्भ इति गम्यते ॥ ३५ ॥  
  
अथ गीर्वाणवृन्दस्य समग्रा गलभित्तयः ।  
मन्मुखत्वेन मा यान्तु विप्रमांसेन भस्मताम् ॥ ३६ ॥  
  
अथ भगवान्सप्तार्चिः इति सञ्चिन्त्येति परेणान्वयः । चिन्ताप्रकारमेव दर्शयति   
- गीर्वाणवृन्दस्येत्यादिना । मन्मुखत्वेन अग्निमुखत्वेन । अग्निमुखा वै   
देवाः इति श्रुतेः । समग्रा ग्लभित्तयः कण्ठदेशा विप्रमांसेन जग्धेन   
भस्मतां मा यान्तु न प्राप्नुवन्त्विति सञ्चिन्त्येत्यन्वयः ॥ ३६ ॥  
  
इति सञ्चिन्त्य भगवान्सप्तार्चिस्तस्य देवता ।  
पुरो बभूव दीप्तांशुर्दीप्तांशुर्वाक्पतेरिव ॥ ३७ ॥  
  
दीप्तांशुर्भास्वरप्रभो दीप्तांशुः सूर्योवाक्पतेर्बृहस्पतेरिव ॥ ३७ ॥  
  
उवाच वचनं धीरं [धीरं इति द्वितीयैकवचनस्थाने धीर इति   
सम्बुद्धिष्टीकाकृतोररीकरणात्सुस्वारस्याच्च स एव पाठः   
समीचीनः] कुमाराभिमतं वरम् ।  
गृहाण स्थापितं साधो कोशाकाशान्मणिं यथा ॥ ३८ ॥  
  
धीरेति साहसानुरूपं सम्बोधनम् । स्थापितं त्वत्सङ्कल्पसिद्धं त्वयि   
स्थितमेव गृहाण । कोशाकाशात्कोशोदरान्मणिं यथा तत्स्वामी गृह्णाति   
तद्वत् ॥ ३८ ॥  
  
इत्युक्तवन्तमनलमर्घपुष्पेण शोभिना ।  
सम्पूज्य स्तुतिवादेन प्राह विप्रकुमारकः ॥ ३९ ॥  
  
भगवन् भूतपूर्णाया भुवः पावनमण्डलम् ।  
नाप्नोमि तेन वृक्षाणामुपरि स्थितिरस्तु मे ॥ ४० ॥  
  
विशुद्धिदूषकैः शूद्रचाण्डालश्वमार्जारादिभूतैः पूर्णायाः ।   
पावनमण्डलं पवित्रप्रदेशम् ॥ ४० ॥  
  
इत्युक्ते मुनिपुत्रेण सर्वदेवमुखं शिखी ।  
एवमस्तु तवेत्युक्त्वा जगामान्तर्द्धिमीश्वरः ॥ ४१ ॥  
  
शिखी अग्निदेवः ॥ ४१ ॥  
  
तस्मिन्नन्तर्हिते देवे क्षणात्सान्ध्य इवाम्बुजे ।  
पूर्णकामः कुमारोऽसौ पूर्णेन्दुरिव चाबभौ ॥ ४२ ॥  
  
अधिगताभिमताननमण्डल-  
द्युतिभरेण जहास स तुष्टिमान् ।  
शशिनमाप्तकलाकुलमम्बुजं  
विकसितं च सितस्मितशोभिना ॥ ४३ ॥  
  
तन्मुखशोभामेव वर्णयति - अधिगतेति । अधिगतेन प्राप्तेनाभिमतेन   
वरेण प्रयुक्तेनाननमण्डलद्युतिभरेण स दाशूरः शशिनमम्बुजं च   
जहासेत्युत्प्रेक्षा ॥ ४३ ॥  
  
इत्यार्षे श्रीवासिष्ठमहारामायणे वा० दे० मो० स्थितिप्रकरणे दाशूरो०   
दाशूरवरप्रदानवर्णनं नामाष्टचत्वारिंशः सर्गः ॥ ४८ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
दाशूरवरप्रदानवर्णनं नामास्टचत्वारिंशः सर्गः ॥ ४८ ॥  
  
  