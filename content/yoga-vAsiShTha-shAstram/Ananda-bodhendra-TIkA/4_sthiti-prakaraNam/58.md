+++
title = "५८"

+++
अष्टपञ्चाशः सर्गः ५८  
  
श्रीवसिष्ठ उवाच ।  
  
अत्रैव वस्तुन्युदिता शृणु राघव पूर्वजाः ।  
कचेन गाथा या गीता बार्हस्पत्येन पावनाः ॥ १ ॥  
  
आरूढस्य पदं पूर्णं सार्वात्म्यस्थितिबोधिनी ।  
रामायात्र वसिष्ठेन कचगाथोपदिश्यते ॥ १ ॥  
  
अत्रैव प्रागुक्ते वस्तुनि विषये पूर्वजाः पूर्वकालवृत्ताः । बार्हस्पत्येन   
बृहस्पतिपुत्रेण । अनन्तरापत्ये पत्युत्तरपदलक्षणो ण्यः ॥ १ ॥  
  
कस्मिंश्चिन्मेरुगहनेऽतिष्ठन्सुरगुरोः सुतः ।  
कदाचिदभ्यासवशाद्विश्रान्तिं प्राप चात्मनि ॥ २ ॥  
  
अभ्यासवशात् श्रुताया ब्रह्मविद्याया मननमिदिध्यासनपरिपाकादिति यावत् ॥   
२ ॥  
  
सम्यग्ज्ञानामृतापूर्णा मतिर्नारमतास्य सा ।  
पञ्चभूतमयेऽमान्ये दृश्येऽस्मिन्पेलवात्मनि [दृश्यः इति   
पाठः] ॥ ३ ॥  
  
अमान्ये अनादरार्हे ॥ ३ ॥  
  
स तेन निर्विण्ण इव सदात्मत्वादृते पदम् ।  
अपश्यन्समुवाचेदमेको गद्गदया गिरा ॥ ४ ॥  
  
तेन दृश्यारमणेन सदात्मत्वात् ऋते विना सदैकात्म्यातिरिक्तं पदं वस्तु   
अपश्यन् एकमात्रपरिशेषान्निर्विण्ण इवेत्युत्प्रेक्षा । हर्षगद्गदया गिरा इदं   
वक्ष्यमाणं समुवाच ॥ ४ ॥  
  
किं करोमि क्व गच्छामि किं गृह्णामि त्यजामि किम् ।  
आत्मना पूरितं विश्वं महाकल्पाम्बुना यथा ॥ ५ ॥  
  
यदुवाच तदाह - किं करोमीत्यादिना ॥ ५ ॥  
  
दुःखमात्मा सुखं चैव खमाशासुमहत्तया ।  
सर्वमात्ममयं ज्ञातं नष्टकष्टोऽहमात्मना ॥ ६ ॥  
  
ननु जीवात्मनो यानि सुखसाधनानि तानि कुरु । यत्र तानि प्राप्यन्ते तत्र गच्छ ।   
सुखं तत्साधनानि च गृहाण दुःखसाधनानि दुःखं च त्यजेति चेत्तत्राह   
- दुःखमिति । दुःखं तदुपभोक्तात्मा जीवस्तदभिलषणीयं सुखं   
चेत्यादि सर्वं जगन्मूलान्वेषणे खमाकाशमात्रं सदाशाभ्यो दिग्भ्यो   
मनोरथेभ्यश्च सुमहत्तया आत्ममयम् । स्वार्थे मयट् । आत्मैवेति   
ज्ञातमतस्तेनैवानन्दैकरसेनात्मन नष्टसर्वदुःओऽस्मीति न   
हानोपादानप्रयोजनमस्तीत्यर्थः ॥ ६ ॥  
  
सबाह्याभ्यन्तरे देहे अधश्चोर्ध्वं च दिक्षु च ।  
इत आत्मा ततश्चात्मा नास्त्यनात्ममयं क्वचित् ॥ ७ ॥  
  
बाह्यैराधिभीतिकादिभिराभ्यन्तरैराध्यात्मिकैश्च सहिते   
उभयविभागनिमित्तभूते देहे अधः ऊर्ध्वं प्राच्यादिदिक्षु तत्त्वतो   
दृश्यमानेष्वात्मैव सर्वमित्यर्थः । तथाच श्रुतिः   
आत्मैवाधस्तादात्मोपरिष्टादात्मा पश्चादात्मा पुरस्तादात्मा दक्षिणत   
आत्मोत्तरत आत्मैवेदं सर्वम् इति ॥ ७ ॥  
  
सर्वत्रैव स्थितो ह्यात्मा सर्वमात्ममयं स्थितम् ।  
सर्वमेवेदमात्मैवमात्मन्येव भवाम्यहम् ॥ ८ ॥  
  
सर्वत्रैवाधिष्ठानभावेन स्थितो विवर्तात्मककल्पितविकारदर्शने   
सर्वमात्ममयं तत्त्वदर्शने तु सर्वमात्मैव । एवमनया दृशा अहं   
परमार्थात्मनि भवामि वर्ते सर्वदैवेत्यर्थः ॥ ८ ॥  
  
यन्नाम नाम तत्किञ्चित्सर्वमेवाहमान्तरः ।  
आपूरितापारनभाः सर्वत्र सन्मयः स्थितः ॥ ९ ॥  
  
यन्नाम चेतनं प्रसिद्धं यत्किञ्चिदचेतनं च नाम प्रसिद्धं   
तत्सर्वमित्यर्थः । सन्मय इति सदंशस्य सर्वानुगतत्वेन   
सर्वाधिष्ठानत्वादित्यर्थः ॥ ९ ॥  
  
पूर्णस्तिष्ठामि मोदात्मा सुखमेकार्णवोपमः ।  
इत्येवं भावयंस्तत्र कनकाचलकुञ्जके ॥ १० ॥  
  
मोदात्मेत्यस्य विवरणं सुखमित्यादि ॥ १० ॥  
  
उच्चारयन्नोङ्कारं च घण्टास्वनमिव क्रमात् ।  
ॐकारस्य कलामात्रं पाश्चात्यं वालकोमलम् ।  
नान्तरस्थो न बाह्यस्थो भावयन्परमे हृदि ॥ ११ ॥  
  
इदं तेन केन प्रमाणेन दृष्टं तदाह - उच्चारयन्निति । तथाच श्रुतिः   
प्रणवो धनुः शरो ह्यात्मा ब्रह्म तल्लक्ष्यमुच्यते । अप्रमत्तेन वेद्धव्यं   
शरवत्तन्मयो भवेत् इति । ॐकारेऽकारादिमात्राणां विराडादिवाचकत्वात्तुरीयं   
केनांशेन दृष्टं तमाह - ॐकारस्येति ।   
पूर्वपूर्वमात्राविराडादिस्वार्थैः सहोत्तरोत्तरत्र प्रबिलाप्य बालः केश   
इवोङ्कारस्य शिरसि लक्ष्यमाणं सूक्ष्मं कोमलं च   
पाश्चात्यमर्धमात्राख्यं कलामात्रं   
सर्वप्रविलयावधिभूततुरीयलक्षणं [लक्षकं इति पाठः]   
तुरीयात्मनैव भावयंस्तद्भावापन्नः सन्नान्तरकारणस्थो न   
बाह्यकार्यस्थश्च वक्ष्यमाणरीत्या स्थित इत्यर्थः ॥ ११ ॥  
  
व्यपगतकलनाकलङ्कशुद्धो  
हृदयनिरन्तरलीनवातवृत्तिः ।  
गतघनशरदाशयोपमानः  
स्थित इति राम कचः स गायमानः ॥ १२ ॥  
  
तामेव स्थितिं दर्शयन्नुपसंहरति - व्यपगतेति । वातवृत्तिः   
प्राणस्पन्दः । सा च कलना निरोधे स्वत एव निलीनेति भावः । गता घना मेघा   
यस्मात्तथाविधो यः शरदाशयः शरदाकाशस्तदुपमानः स्थित इत्यर्थः ॥   
१२ ॥  
  
इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे   
कचगाथानामाष्टपञ्चाशः सर्गः ॥ ५८ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
कचगाथानामाष्टपञ्चाशः सर्गः ॥ ५८ ॥  
  
  