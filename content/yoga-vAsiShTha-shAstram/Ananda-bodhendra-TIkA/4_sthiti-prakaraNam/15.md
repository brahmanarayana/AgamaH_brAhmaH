+++
title = "१५"

+++
पञ्चदशः सर्गः १५  
  
श्रीवसिष्ठ उवाच ।  
  
विचारयन्तस्तत्त्वज्ञा इति ते जागतीर्गतीः ।  
समङ्गायास्तटात्तस्मात्प्रचेलुश्चञ्चलासवः ॥ १ ॥  
  
अत्र तां तनुमालोक्य शुक्रस्य परिदेवनम् ।  
तन्निमित्तविशेषोक्त्या स्वभावश्चोपदिश्यते ॥ १ ॥  
  
इति प्रागुक्तप्रकाराः जागतीः सांसारिकीर्गतीर्विचारयन्तः सन्तः   
समङ्गातटाद्भृग्वाश्रमं प्रति प्रचेलुः प्रचलिताः । चञ्चलासव इत्यनेन   
प्राणक्रिययैव तेषां चलनोपचारो नत्वात्मनि क्रियास्तीति द्योतनाय ॥ १ ॥  
  
क्रमादाकाशमाक्रम्य निर्गत्याम्बुदकोटरैः ।  
सम्प्रापुः सिद्धमार्गेण क्षणान्मन्दरकन्दरम् ॥ २ ॥  
  
अम्बुदकोटरैर्मेघच्छिद्रैः ॥ २ ॥  
  
अधित्यकायां तस्याद्रेरार्द्रपर्णावगुण्ठिताम् ।  
ददर्श भार्गवः शुष्कां पूर्वजन्मोद्भवां तनुम् ॥ ३ ॥  
  
अधित्यकायां ऊर्ध्वभागभूमौ ॥ ३ ॥  
  
उवाचेदं च हे तात तन्वी तनुरियं हि सा ।  
या त्वया सुखसम्भोगैः पुरा समभिलालिता ॥ ४ ॥  
  
इदं वक्ष्यमाणप्रकारं वाक्यम् । तन्वी कृशा ॥ ४ ॥  
  
इयं सा मत्तनुर्यस्याः कर्पूरागुरुचन्दनैः ।  
अङ्गमङ्गीकृतस्नेहा धात्री चिरमलेपयत् ॥ ५ ॥  
  
सुखसम्भोगैरिति यदुक्तं तत्प्रपञ्चयति - कर्पूरेत्यादिना ॥ ५ ॥  
  
इयं सा मत्तनुर्यस्या मन्दारकुसुमोत्करैः ।  
रचिता शीतला शय्या मेरूपवनभूमिषु ॥ ६ ॥  
  
इयं सा मत्तनुर्मत्तदेवस्त्रीगणलालिता ।  
सरीसृपमुखक्षुण्णा पश्य शेते धरातले ॥ ७ ॥  
  
सरीसृपमुखैः सर्पवृश्चिकप्रभृतिकीटैः क्षुण्णा सञ्चूर्णिता । छिद्रितेति   
यावत् ॥ ७ ॥  
  
चन्दनोद्यानखण्डेषु मम तन्वा ययानया ।  
चिरं विलसितं सेयं शुष्ककङ्कालतां गता ॥ ८ ॥  
  
चन्दनानां हरिचन्दनानामुद्यानखण्डेषु विलसितं क्रीडाभिः शोभितम् ।   
नन्दना इति पाठे स्पष्टम् ॥ ८ ॥  
  
सुराङ्गनाङ्गसंसर्गादुत्तूङ्गानङ्गभङ्गया ।  
चेतोवृत्त्या रहितया तन्वाद्य मम शुष्यते ॥ ९ ॥  
  
उत्तुङ्गा अनङ्गभङ्गाः कामतरङ्गा यस्यां तथाविधया चेतोवृत्त्या   
रहितया त्यक्तया शुष्यते । भावे लट् ॥ ९ ॥  
  
तेषु तेषु विलासेषु तासु तासु दशासु च ।  
तथा तद्भावनाबन्धः कथं स्वस्थोऽसि देहक ॥ १० ॥  
  
इदानीं देहमेव सम्बोध्यानुशोचति - तेषु तेष्वित्यादिना । तेषु तेषु विचित्रेषु   
अवकाशेषु देवोद्यानादिप्रदेशेषु । तासु तासु विचित्रासु बाल्ययौवनादिदशासु ।   
तथा प्रागभूतप्रकारास्तत्तत्सौन्दर्यालङ्कार   
गीतहास्यरतिविलासादिभावनासम्बन्धा यस्य स तथाविधो भूत्वा सम्प्रति   
कथं स्वस्थोऽसि । कुतस्तन्नानुशोचसीत्यर्थः ॥ १० ॥  
  
हा तनो शवनामासि तापसंशोषमागता ।  
कङ्कालतां प्रयातासि मां भीषयसि दुर्भगे ॥ ११ ॥  
  
कङ्कालतां अस्थिमात्रावशेषताम् ॥ ११ ॥  
  
देहेनाहंविलासेषु [अलमिति पाठः] येनैव मुदितोऽभवम् ।  
कङ्कालतामुपगतात्तस्मादेव बिभेम्यहम् ॥ १२ ॥  
  
ताराजालसमाकारो यत्र हारोऽभवत्पुरा ।  
ममोरसि निलीयन्ते तत्र पश्य पिपीलिकाः ॥ १३ ॥  
  
हारो मुक्तावली ॥ १३ ॥  
  
द्रवत्काञ्चनकान्तेन लोभं नीता वराङ्गना ।  
येन मद्वपुषा तेन पश्य कङ्कालतोह्यते ॥ १४ ॥  
  
द्रवत्काञ्चनं द्रुतं सुवर्णमिव कान्तेन भासुरेण । लोभं   
कामभोगस्पृहाम् । उह्यते धार्यते । पश्येति पुनः पितरं प्रत्युक्तिः ॥ १४ ॥  
  
पश्य मे विततास्येन तापसंशुष्ककृत्तिना ।  
मत्कङ्कालकुवक्त्रेण वित्रास्यन्ते वने मृगाः ॥ १५ ॥  
  
कुवक्रेण विकृतेन मुखेन ॥ १५ ॥  
  
पश्यामि संशुष्कतया शवोदरदरी मम ।  
प्रकाशार्कांशुजालेन विवेकेनेव शोभते ॥ १६ ॥  
  
अन्तःप्रविष्टत्वात्प्रकाशेन प्रकाशमानेनार्कांशुजालेन शोभते ।   
पश्यामीत्यस्य पश्य मृगो धावतीत्यत्रेव वाक्यार्थः कर्म ॥ १६ ॥  
  
मत्तनुः परिशुष्केयं स्थितोत्तानाचलोपले ।  
वैराग्यं नयतीवात्मतुच्छत्वेनान्तरं सताम् ॥ १७ ॥  
  
आत्मनः स्वस्यास्तुच्छत्वेन फल्गुत्वेन । कुत्सितरूपताप्रदर्शनेनेति यावत् ।   
नयत्युपदिशतीव ॥ १७ ॥  
  
शब्दरूपरसस्पर्शगन्धलोभाद्विमुक्तया ।  
निर्विकल्पसमाध्येव तदेतच्छुष्यते गिरौ ॥ १८ ॥  
  
गन्धान्तानां लोभादभिलाषाद्विमुक्तया मत्तन्वा तदेतावत्कालं   
मत्परोक्षमेतदिदानीं मत्प्रत्यक्षं च निर्विकल्पः समाधिर्यस्यास्तयेव   
शुष्यते तप्यते ॥ १८ ॥  
  
मुक्ताचित्तपिशाचेन नूनं सुखमिवास्थिता ।  
तनुर्दैवतभङ्गेभ्यो न बिभेति मनागपि ॥ १९ ॥  
  
सुखं स्वस्थम् । दैवतोपपादितेभ्यो भङ्गेभ्योविपद्भ्यः ॥ १९ ॥  
  
संशान्ते चित्तवेताले यामानन्दकलां तनुः ।  
याति तामपि राज्येन जागतेन न गच्छति ॥ २० ॥  
  
आनन्दस्य कलां चमत्कृतिम् । जागतेन त्रैलोक्यसम्बन्धिना   
राज्येनापीत्यन्वयः ॥ २० ॥  
  
पश्य विश्रान्तसन्देहं विगताशेषकौतुकम् ।  
निरस्तकलनाजालं सुखं शेते कथं वने ॥ २१ ॥  
  
चित्तमर्कटसंरम्भसङ्क्षुब्धः कायपादपः ।  
तथा वेगेन चलति यथाऽमूलान्निकृन्तति ॥ २२ ॥  
  
संरम्भेण कामादिचापलेन सङ्क्षुब्धो न केवलं   
विवेकसद्वासनादिशाखापल्लवादीन्येव स्वस्य यथा विशातयति तथा चलति किन्तु   
आमूलाद्यथा निकृन्तति उन्मूलितो भवति तथा चलति ।   
विवेकाद्यनधिकृतस्थावरादियोनिष्वेव जीवं पातयतीत्यर्थः ॥ २२ ॥  
  
चित्तानर्थविमुक्तोऽद्रौ गजाभ्रहरिविग्रहम् ।  
नाद्य पश्यति मे देहः परानन्द इव स्थितः । २३ ॥  
  
अद्रौ अस्मिन्मन्दरे मे देहश्चित्तलक्षणेनानर्थेन विमुक्तः सन्नद्य   
गजानामभ्रैर्मेघैर्हरिभिः सिंहैश्च विग्रहं वैरं   
युयुत्साप्रतिगर्जनाभिगमनादिलक्षणं न पश्यति ।   
प्राक्कौतुकदर्शनपरानन्दे स्थित इव यथा प्राग्बहिः कौतुकदर्शनेन नन्दति   
तथाद्य नेत्यर्थः । अथवा अद्रौ स्फटिकशिलासु प्रतिबिम्बितं जगाभ्रहरीणां   
विग्रहं युद्धं मूर्तिं वाद्य न पश्यतीत्यर्थः । नाट्यं पश्यति इति पाठे तु   
यथा परानन्दे परमात्मनि स्थितो जीवन्मुक्तः प्रथमं गजमिव स्थूलं   
अभ्रमिव सूक्ष्मं हरिमिव कारणं च विग्रहाः शरीराणि   
यस्मिंस्तथाविधमात्मनटस्य नाट्यं पश्यति तथा मम देहोऽपि   
चित्तानर्थविमुक्तत्वादेव पृथक् स्थितेन मदात्मना अस्मिञ्जद्रौ क्वचिद्रवाः   
क्वचिदभ्राणि क्वचिद्धरयः सिंहमर्कटादय इति नानाविग्रहमात्मनटस्य   
नाट्यं पश्यतीत्यर्थः ॥ २३ ॥  
  
सर्वाशाज्वरसम्मोहमिहिकाशरदागमम् ।  
अचित्तत्वं विना नान्यच्छ्रेयः पश्यामि जन्तुषु ॥ २४ ॥  
  
सर्वे आशारूपा ये ज्वरास्तन्निदानभूतो यो मोहस्तल्लक्षणाया मिहिकाया   
अभ्रबीजस्य शरदागमभूतम् । सर्वासामाशानां दिशां वा सर्वास्वाशासु   
दिक्षु वा ज्वरभूताया मोहमिहिकायाः शरदागमम् । अचित्तत्वं मनोनाशं   
विना ॥ २४ ॥  
  
त एव सुखसम्भोगसीमान्तं समुपागताः ।  
महाधिया शान्तधियो ये याता विमनस्कताम् ॥ २५ ॥  
  
सुखसम्भोगा हैरण्यगर्भानन्दान्ता विषयसुखभोगास्तेषां सीमान्तं   
परमावधिं भूमानन्दम् । अपरिच्छिन्नब्रह्मसाक्षात्कारत्वान्महाधिया ।   
रागादिधीकार्योपशमाच्छान्तधियः ॥ २५ ॥  
  
सर्वदुःखदशामुक्तां संस्थितां विगतज्वराम् ।  
दिष्ट्या पश्याम्यमननां वने तनुमिमामहम् ॥ २६ ॥  
  
स्वदेहे जीवन्मुक्तदेहसाम्यं सम्भाव्याभिनन्दति - सर्वेति । दिष्ट्या   
भाग्योदयेन ॥ २६ ॥  
  
श्रीराम उवाच ।  
  
भगवन्सर्वधर्मज्ञ भार्गवेण तदा किल ।  
सुबहून्युपभुक्तानि शरीराणि पुनःपुनः ॥ २७ ॥  
  
रामस्य प्रश्नाशयः स्पष्टः ॥ २७ ॥  
  
भृगुणोत्पादिते काये तत्तस्मिंस्तस्य किं पुनः ।  
महानतिशयो जातः परिदेवनमेव वा ॥ २८ ॥  
  
तत्तेभ्यः शरीरेभ्यः । तस्मिन्काये किं कस्माद्धेतोः महान् प्रवृद्धः ।   
अतिशयः स्नेहस्येति शेषः ॥ २८ ॥  
  
श्रीवसिष्ठ उवाच ।  
  
शुक्रस्य कलना राम यासौ जीवदशां गता ।  
कर्मात्मिका समुत्पन्ना भृगोर्भार्गवरूपिणी ॥ २९ ॥  
  
शुक्रस्य   
साम्प्रतिकग्रहपदाधिकारोपभोगप्रयोजकप्राक्कल्पानुष्ठितसत्कर्मणामुत्क्र्  
आन्तिकाले एतत्कल्पभाविभृगूत्पाद्यशरीराकारेण परिणतानां   
तादृशाकारवासनात्मनैव प्रलये चिरमवस्थानादाकाशादिक्रमेणैतत्कल्पे   
भृगुशरीरोत्पत्तौ अन्नद्वारा प्राणापानप्रवाहेण तद्धृदयं प्रविश्य   
रेतोरूपपरिणामद्वारा   
चिराभ्यासदृढीकृतप्राक्तनकामकर्मवासनानुसारेणैव   
शुक्रदेहारम्भात्तेन कतिपयकर्मभोगेऽपि भोक्तव्यप्रारब्धकर्मणां   
बहूनामवशिष्टत्वाद्युक्तस्तस्मिन्स्नेहातिशयो न देहान्तरेषु   
तद्भोग्यकर्मणामनवशेषादित्याशयेनोत्तरं वसिष्ठ आह -   
शुक्रस्येत्यादिना । कलना प्राक्तनोत्क्रान्तिकालिकी भाविदेहाकारकलना ।   
भार्गवरूपिणी भृगूत्पाद्यदेहाकारा या प्राक्कल्पे आसीदिति शेषः ॥ २९ ॥  
  
सा हीदम्प्रथमत्वेन समुपेत्य परात्पदात् ।  
भूताकाशपदं प्राप्य वातव्यावलिता सती ॥ ३० ॥  
  
सा हि सैवेदानीमौशनसी तनुः सम्पन्नेति परेणान्वयः । केन क्रमेण तमाह   
- इदम्प्रथमत्वेनेत्यादिना ।   
परात्पदात्प्रलयकालपरिशिष्टान्मायाशबलेश्वरात् इदम्प्रथमत्वेन   
एतत्कल्पीयप्रथमशरीरभावेन समुपेत्य   
सिक्तोच्छूनबीजान्तरङ्कुरशक्तिवदीषदाविर्भूय क्रमादाकाशादिपदं   
तत्तद्भूतसाम्यं प्राणवातेन वृष्टिद्वारा अन्नादिभावेन व्यावलिता   
अन्तर्भाविता सती ॥ ३० ॥  
  
प्राणापानप्रवाहेण प्रविश्य हृदयं भृगोः ।  
क्रमेण वीर्यतामेत्य सम्पन्नौशनसी तनुः ॥ ३१ ॥  
  
प्राणक्रियाविशेषात्मना अन्नग्रासिना अपानप्रवाहेण ॥ ३१ ॥  
  
विहितब्राह्मसंस्कारा तत्र सा पितुरग्रगा ।  
कालेन महता प्राप्ता शुष्ककङ्कालरूपताम् ॥ ३२ ॥  
  
विहिता विधिवदनुष्ठिता ब्राह्मा ब्राह्मणजन्मोचिता   
गर्भाधानपुंसवनजातकर्मान्नप्राशनचौलोपनयनादयः संस्कारा   
यस्याम् । नह्यसंस्कृततया ग्रहाधिकारो भोक्तुं शक्यत इति भावः ॥ ३२ ॥  
  
इदम्प्रथममायाता यदासौ ब्रह्मणस्तनुः ।  
अतस्तां प्रति शुक्रेण तदा तत्परिदेवितम् ॥ ३३ ॥  
  
ब्रह्मणः सकाशादुक्तरीत्या इदं प्रथमं यथा स्यात्तथा यदा   
यस्माद्धेतोरायाता अतः अकाले । पञ्चम्या अपि च्छान्दसो दाप्रत्ययः ॥ ३३ ॥  
  
वीतरागोऽप्यनिच्छोऽपि समङ्गाविप्ररूपवान् ।  
स शुशोच तनुं शुक्रः स्वभावो ह्येष देहजः ॥ ३४ ॥  
  
ज्ञानिनोऽपि न प्रारब्धमतिवर्तन्त इत्याशयेनाह - वीतेति ॥ ३४ ॥  
  
ज्ञस्याज्ञस्य च देहस्य यावद्देहमयं क्रमः ।  
लोकवद्व्यवहारोऽयं सक्त्यासक्त्याथवा सदा ॥ ३५ ॥  
  
यावद्देहं यावज्जीवनं सदा सर्वकाले क्रमो मर्यादानियमः न   
कदाचिद्व्यभिचरतीत्यर्थः । ज्ञस्य सक्त्या अज्ञस्य त्वसक्त्येति विशेष इत्यर्थः ॥   
३५ ॥  
  
ये परिज्ञातगतयो ये चाज्ञाः पशुधर्मिणः ।  
लोकसंव्यवहारेषु ते स्थिता लोकजालवत् ॥ ३६ ॥  
  
अत एवेतरव्यवहारेष्वपि तयोस्तुल्यतैवेत्याह - ये इति ॥ ३६ ॥  
  
व्यवहारे यथैवाज्ञस्तथैवाखिलपण्डितः ।  
वासनामात्रभेदोऽत्र कारणं बन्धमोक्षदम् ॥ ३७ ॥  
  
तर्हि द्वयोः साम्ये एकस्य बन्धोऽपरस्य मोक्ष इति विशेषः कुतस्तत्राह -   
वासनेति ॥ ३७ ॥  
  
यावच्छरीरं तावद्धि दुःखे दुःखं सुखे सुखम् ।  
असंसक्तधियो धीरा दर्शयन्त्यप्रबुद्धवत् ॥ ३८ ॥  
  
दुःखे दुःखनिमित्तप्राप्तौ । दर्शयन्ति विडम्बयन्ति ॥ ३८ ॥  
  
सुखेषु सुखिता नित्यं दुःखिता दुःखवृत्तिषु ।  
महात्मानो हि दृश्यन्ते दृश्य एवाप्रबुद्धवत् ॥ ३९ ॥  
  
दुःखवृत्तिषु दुःखनिमित्तेषु दुःखिता दुःखिता इव । दृश्ये   
व्यवहारविषये एवाप्रबुद्धवद्वर्तन्ते स्वात्मतत्त्वे तु सुस्थिरा   
नाज्ञवद्वर्तन्त इत्यर्थः ॥ ३९ ॥  
  
सूर्यस्य प्रतिबिम्बानि क्षुभ्यन्ति न पुनः स्थिरम् ।  
चलाचलतया तज्ज्ञो लोकवृत्तिषु तिष्ठति ॥ ४० ॥  
  
एकस्यैकदैव स्थिरास्थिरवृत्तिविरोधवारणाय दृष्टान्तमाह -   
सूर्यस्येति । यथा सूर्यस्य जलस्थानि प्रतिबिम्बवपूंष्येव क्षुभ्यन्ति सञ्चलन्ति   
नतु नभस्थं स्थिरं बिम्बवपुस्तद्वदित्यर्थः । त्वर्थे पुनःशब्दः ॥ ४० ॥  
  
अवस्थित इव स्वस्थः प्रतिबिम्बेषु भास्करः ।  
सन्त्यक्तलोककर्मापि बुद्ध एवाप्रबुद्धधीः ॥ ४१ ॥  
  
यथा प्रतिबिम्बेष्ववस्थितो भास्करः स्वस्थ एवास्वस्थोऽभिन्नश्चल इव भवति   
तद्वद्बुद्ध एव व्यवहारस्थोऽप्रबुद्धधीर्भवतीत्यर्थः ॥ ४१ ॥  
  
मुक्तबुद्धीन्द्रियो मुक्तो बद्धकर्मेन्द्रियोऽपि हि ।  
बद्धबुद्धिन्द्रियो बद्धो मुक्तकर्मेन्द्रियोऽपि हि ॥ ४२ ॥  
  
तर्ह्यज्ञवद्विहितनिषिद्धकर्मभिस्तस्य बन्धोऽपि स्यादित्याशङ्क्य   
बुद्धिन्द्रियासङ्गपूर्वककर्मणामेव बन्धकता नान्येषामित्याशयेनाह ##-  
। इन्द्रियार्थान्विमूढात्मा मिथ्याचारः स उच्यते ॥ इत्यादिना ॥ ४२ ॥  
  
सुखदुःखदृशो लोके बन्धमोक्षदृशस्तथा ।  
हेतुर्बुद्धिन्द्रियाण्येव तेजांसीव प्रकाशने ॥ ४३ ॥  
  
सुखदुःखदृशः सुखदुःखभोगस्य ॥ ४३ ॥  
  
बहिर्लोकोचिताचारस्त्वन्तराचारवर्जितः ।  
समो ह्यतीव तिष्ठ त्वं संशान्तसकलैषणः ॥ ४४ ॥  
  
ननु तर्हि मया कथं स्थेयं तत्राह - बहिरिति । आचारवर्जितः   
कूटस्थात्मदृढनिष्क्रियः । अत एव समो वैषम्यशून्यः ॥ ४४ ॥  
  
सर्वैषणाविमुक्तेन स्वात्मनात्मनि तिष्ठता ।  
कुरु कर्माणि कार्याणि नूनं देहस्य संस्थितिः ॥ ४५ ॥  
  
एषणा कर्मफलासङ्गस्तद्विमुक्तेन आत्मनि ब्रह्मणि तिष्ठता   
प्रतिष्ठितेनात्मना मनसा कर्माणि कुरु । नूनमिति हेतौ । यतो देहस्य कार्याणि   
कर्माणि संस्थितिः स्वभाव इत्यर्थः । नहि देहभृता शक्यं त्यक्तुं   
कर्माण्यशेषतः इति भगवताप्युक्तम् ॥ ४५ ॥  
  
आधिव्याधिमहावर्तगर्तसंसारवर्त्मनि ।  
ममतोग्रान्धकूपेऽस्मिन्मा पतातापदायिनि ॥ ४६ ॥  
  
आधयो मानसदुःखानि । व्याधयः शारीरदुःखानि । महान्त आवर्ता   
मरणजन्मभ्यां परिवर्तनानि तान्येव गर्ताः श्वभ्राणि यस्मिंस्तथाविधे   
संसारवर्त्मनि ममतोग्रान्धकूपे मा पत ॥ ४६ ॥  
  
न त्वं भावेषु नो भावास्त्वयि तामरसेक्षण ।  
शुद्धबुद्धस्वभावस्त्वमात्मान्तः सुस्थिरो भव ॥ ४७ ॥  
  
तदपतने उपायमाह - न त्वमित्यादिना । भावेषु दृश्यवस्तुषु देहादिषु   
तिष्ठसीत्यर्थः । त्वयि सन्तीति शेषः ॥ ४७ ॥  
  
त्वं ब्रह्म ह्यमलं शुद्धं त्वं सर्वात्मा च सर्वकृत् ।  
सर्वं शान्तमजं विश्वं भावयन्वै सुखी भव ॥ ४८ ॥  
  
भावयन् विचारेणानुभवन्सन् ॥ ४८ ॥  
  
व्यपगतममतामहान्धकारः  
पदममलं विगतैषणं समेत्य ।  
प्रभवसि यदि चेतसो महात्मम्-  
स्तदतिधिये महते सते नमस्ते ॥ ४९ ॥  
  
हे महात्मन् विगतैषणं सकलैषणानिवर्तकं   
पूर्णानन्दममलमविद्यादिशून्यं पदं समेत्य सम्यगनुभवेन प्राप्य   
व्यपगतममतामहान्धकारः संश्चेतसश्चित्तस्य यदि वधे प्रभवसि   
समर्थः स्यास्तर्हि अतिधिये अपरिमितबुद्धये महते पूर्णाय सते   
परमार्थसत्यब्रह्मभूताय ते नमः । अस्मदादीनामपि सदा वन्द्यो   
भविष्यसीत्याशयः ॥ ४९ ॥  
  
इत्यार्षे श्रीवासिष्ठमहारामायणे वाल्मीकीये मो० स्थितिप्र० भार्गवोपा०   
भार्गवपरिदेवनप्रसङ्गेनोपदेशकरणं नाम पञ्चदशः सर्गः ॥   
१५ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
भार्गवपरिदेवनप्रसङ्गेनोपदेशकरणं नाम पञ्चदशः सर्गः ॥ १५ ॥  
  
  