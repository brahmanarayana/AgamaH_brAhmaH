+++
title = "५०"

+++
पञ्चाशः सर्गः ५०  
  
श्रीवसिष्ठ उवाच ।  
  
तमथासौ तथा बुद्धिफलपल्लवशालिनम् ।  
आनन्दमन्थरमनाः पुष्परूपाचलोपमम् ॥ १ ॥  
  
तत्कदम्बाग्रसंस्थेन दाशूरेण विलोकिताः ।  
दिशोऽत्र वनिताकारा वर्ण्यन्ते गुणविस्तरैः ॥ १ ॥  
  
असौ दाशूरः । तथा प्रागुक्तप्रकारा भूम्यपवित्रताबुद्धिर्यस्य ॥ १ ॥  
  
कदम्बं रोदसीस्तम्भमारुरोह वनस्थितम् ।  
एकार्णवगतं शौरिर्वटवृक्षमिवोन्नतम् ॥ २ ॥  
  
रोदस्योर्द्यावापृथिव्योः स्तम्भमिव वने स्थितम् ॥ २ ॥  
  
तत्रासौ व्योमलग्नायाः शाखायाः प्रान्तपल्लवे ।  
विवेश विगताशङ्कमेकाग्रं तप आस्थितः ॥ ३ ॥  
  
विगतापावित्र्यविक्षेपाशङ्कं यथा स्यात्तथा ॥ ३ ॥  
  
अथोपविश्य मृदुनि नवपल्लवविष्टरे ।  
क्षणमालोकितास्तेन दिशः कौतुकचञ्चलम् ॥ ४ ॥  
  
नवपल्लवकल्पिते विष्टर आसने । कौतुकेन चञ्चलं चपलेक्षणं यथा   
स्यात्तथा ॥ ४ ॥  
  
सरिदेकावलीरम्याः शैलेन्द्रस्तनकुड्मलाः ।  
निर्मलाकाशकबरा लोलनीलाम्बुदालकाः ॥ ५ ॥  
  
अत्र सर्वत्र विशेषणान्युभयत्र योज्यानि ।   
सरिल्लक्षणाभिरेकावलीभिर्हारभेदैः रम्याः ॥ ५ ॥  
  
नीलपल्लववसनाः पुष्पपूरावतंसिकाः ।  
गृहीतसागरापूर्णकलशाः पुरुभूषणाः ॥ ६ ॥  
  
पुरुभूषणा बहुभूषणाः ॥ ६ ॥  
  
धृतप्रफुल्लपद्मिन्यः सुगन्धिमुखमारुताः ।  
नीलघुङ्घुमकाकल्यो निर्झरारावनूपुराः ॥ ७ ॥  
  
नीलानां भ्रमरकोकिलादीनां घुङ्घुमा ध्वनय एव काकल्यो   
मधुराव्यक्तभाषितानि यासां ताः ॥ ७ ॥  
  
द्युमूर्धानो महीपादा वनालीरोमराजयः ।  
जङ्गलोरुनितम्बिन्यश्चन्द्रार्ककृतकुण्डलाः ॥ ८ ॥  
  
शालिसंसारकेदाराश्चन्दनस्थालिकान्विताः ।  
शिखरोरसिजालग्नहिमशुभ्राम्बुदांशुकाः ॥ ९ ॥  
  
शाल्यादिसस्यकम्पैः संसाराः स्पन्दमानाः केदाराः क्षत्रङ्गभक्तयो   
यासाम् । चन्दनस्थैश्चन्दनाश्रितैरलिकैर्ललाटैरन्विताः ।   
पर्वतशिखरलक्षणेषूरसिजेषु स्तनेष्वासमन्ताल्लग्नानि हिममिव   
शुभ्राण्यम्बुदांशुकानि यासाम् ॥ ९ ॥  
  
महार्णवपयःपूरनवमण्डनदर्पणाः ।  
ऋक्षौघघर्मपुलका भुवनान्तःपुरान्तराः ॥ १० ॥  
  
महार्णवानां पयःपूरा एव नवमण्डनदर्शनार्था दर्पणा यासाम् ।   
ऋक्षौघा नक्षत्रपङ्क्तय एव घर्मपुलकाः स्वेदबिन्दवो यासाम् ॥ १० ॥  
  
आर्तवस्तनधारिण्यो लग्नसूर्यांशुकुङ्कुमाः ।  
विचित्रकुसुमोपेताश्चन्द्रांशुसितचन्दनाः ॥ ११ ॥  
  
आर्तवानि तत्तदृतूत्पन्नकुसुमपल्लवादीन्येव स्तनधारिण्यः कूर्पासका   
यासाम् ॥ ११ ॥  
  
गगनगतलतादलोपविष्टः  
प्रसृतवनावनिवारिवाहवेषाः ।  
त्रिभुवनवनिता ददर्श हृष्टः  
कुसुमनिरन्तरमण्डिता दशाशाः ॥ १२ ॥  
  
गगनगताया लतायाः शाखाया दलेषूपविष्टः सन् प्रसृता विस्तीर्णा वनानि   
अवनयो वारिवाहाश्च वेषाः कृत्रिमाकारभेदकालङ्कारा यासां   
तथाविधास्त्रिभुवनस्थजनोपभोग्यत्वात्त्रिभुवनवनिताः दश आशा दिशो   
ददर्शेत्यर्थः ॥ १२ ॥  
  
इत्यार्षे श्रीवासिष्ठमहारामायणे वाल्मीकीये दे० मो० स्थितिप्रकरणे दा०   
दाशूरदिगवलोकनं नाम पञ्चाशः सर्गः ॥ ५० ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
दाशूरदिगवलोकनं नाम पञ्चाशः सर्गः ॥ ५० ॥  
  
  