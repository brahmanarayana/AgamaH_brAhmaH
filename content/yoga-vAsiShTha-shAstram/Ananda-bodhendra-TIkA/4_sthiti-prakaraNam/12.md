+++
title = "१२"

+++
द्वादशः सर्गः १२   
  
काल उवाच ।  
  
सुरासुरनराकारा इमा याः संविदो मुने ।  
ब्रह्मार्णवादभिन्नास्ताः सत्यमेतन्मृषेतरत् ॥ १ ॥  
  
तरङ्गाम्बुधिदृष्टान्तात्प्राप्तामात्मविकारताम् ।  
वारयन् वक्ति मोहोत्थवैचित्र्यस्य विवर्तताम् ॥ १ ॥  
  
तत्रादौ सर्वजीवानां ब्रह्मैक्यं भेदकप्रपञ्चमिथ्यात्वं चोपपादयितुं   
प्रतिजानीते - सुरासुरेति ॥ १ ॥  
  
मिथ्याभावनया ब्रह्मन्स्वविकल्पकलङ्किताः ।  
न ब्रह्म वयमित्यन्तर्निश्चयेन ह्यधोगताः ॥ २ ॥  
  
यद्यभिन्नास्तर्हि कुतस्तथा नानुभवन्ति तत्राह - मिथ्येति । मिथ्याभावना   
अनात्मन्यात्मताभ्रान्तिस्तया हेतुनेत्यर्थः । अधोगताः निकृष्टां दशां   
प्राप्ताः ॥ २ ॥  
  
ब्रह्मणो व्यतिरिक्तत्वं ब्रह्मार्णवगता अपि ।  
भावयन्त्यो विमुह्यन्ति भीमासु भवभूमिषु ॥ ३ ॥  
  
व्यतिरिक्तत्वं परिच्छिन्नतां भावयन्त्यः कल्पयन्त्यः ॥ ३ ॥  
  
या एताः संविदो ब्राह्म्यो मननैककलङ्किताः ।  
एतत्तत्कर्मणां बीजमप्यकर्मैव विद्धि ताः ॥ ४ ॥  
  
मननं देहात्मभावस्य पुनःपुनरनुसन्धानं तदेवैतत्कर्मणां   
पुण्यपापप्रवृत्तीनाम् । एवम्भूता अपि ताः संविदः अकर्म निष्क्रियं   
ब्रह्मैवेति विद्धि ॥ ४ ॥  
  
सङ्कल्परूपयैवान्तर्मुने कलनयैतया ।  
कर्मजालकरञ्जानां बीजमुष्ट्या करालया ॥ ५ ॥  
  
प्राणस्तेजसा युक्तः सहात्मना यथासङ्कल्पितं लोकं नयति इति श्रुतेः   
कर्मबीजप्ररोहवैचित्र्यव्यवस्थायामपि सङ्कल्पो हेतुरित्याह -   
सङ्कल्परूपयेति ॥ ५ ॥  
  
इमा जगति विस्तीर्णाः शरिरोपलपङ्क्तयः ।  
तिष्ठन्ति परिवल्गन्ति रुदन्ति च हसन्ति च ॥ ६ ॥  
  
आब्रह्मस्तम्बपर्यन्तं स्पन्दनैः पवनो यथा ।  
उल्लसन्ति निलीयन्ते म्लायन्ति विहसन्ति च ॥ ७ ॥  
  
ता एताः काश्चिदत्यच्छा यथा हरिहरादयः ।  
काश्चिदल्पविमोहस्था यथोरगनरामराः ॥ ८ ॥  
  
इदानीं तरङ्गस्थानीयांश्चित्संविच्छब्दितान् जीवानुपाधिवैशद्यतारतम्येन   
ज्ञानभूमिकाभेदेन कर्मगतिवैचित्र्यप्रयुक्तसंसरणप्रकारभेदेन च   
विभज्योदाहरति - ता एता इत्यादिना । ज्ञानैश्वर्योत्कर्षावधित्वादत्यच्छाः ।   
ज्ञानाधिकारयोग्यताप्राप्तेरल्पविमोहस्थाः ॥ ८ ॥  
  
काश्चिदत्यन्तमोहस्था यथा तरुतृणादयः ।  
काश्चिदज्ञानसम्मूढाः कृमिकीटत्वमागताः ॥ ९ ॥  
  
इष्टानिष्टयोः प्रवृत्तिनिवृत्तिक्षमत्वात् कृमिकीटदेः   
स्थावरन्नात्यन्तमोहस्थतेति भावः ॥ ९ ॥  
  
काश्चित्तृणवदुह्यन्ते दूरे ब्रह्ममहोदधेः ।  
अप्राप्तभूमिका एता यथोरगनगादयः ॥ १० ॥  
  
ब्रह्ममहोदधेर्मुक्तेर्दूरे उह्यन्ते प्रवाह्यन्ते   
शास्त्रप्रतिकूलप्रवृत्तिभिरित्यर्थः ॥ १० ॥  
  
सत्त्वमात्रं समालोक्य काश्चिदेवमुपागताः ।  
जाताजाता निखन्यन्ते कृतान्तजरठाखुना ॥ ११ ॥  
  
एवं संसरणक्रमेण नरादिभावमुपागताः सन्तः सत्त्वं   
संसरणश्रमविश्रान्तिहेतुभूतयोगभूमिकासद्भावस्तन्मात्रम् ।   
तटमात्रम् इति पाठेऽप्ययमेवार्थः । समालोक्य शास्त्रतः श्रुत्वा   
तदुन्मुखाः जाताजाता अपि कृतान्तो विघ्नकारि दुरदृष्टं तल्लक्षणेन   
जरठाखुना निखन्यन्ते । भूमिकादूषणेन पीड्यन्त इति यावत् ॥ ११ ॥  
  
काश्चिदन्तरमासाद्य ब्रह्मतत्त्वमहाम्बुधेः ।  
गतास्तत्तां समं कायैर्हरिब्रह्महरादिकाः ॥ १२ ॥  
  
अन्तरं ईषद्भेदकं विशुद्धज्ञानोपाधिम् । कायैः समं तत्तां   
ब्रह्ममहाम्बुधिताम् । जीवन्मुक्तिमिति यावत् ॥ १२ ॥  
  
अल्पमोहात्मिकाः काश्चित्तमेव ब्रह्मवारिधिम् ।  
अदृष्टपारभूम्यौघमवलम्ब्य व्यवस्थिताः ॥ १३ ॥  
  
न दृष्टा पारभूमिर्यस्य तथाविधः ओघः पूर्णता यस्य तं   
समाधिभिरवलम्ब्य ॥ १३ ॥  
  
काश्चिद्भोक्तव्यजन्मौघभुक्तजन्मौघकोटयः ।  
वन्ध्याः प्रकाशतामस्यः संस्थिता भूतजातयः ॥ १४ ॥  
  
अधिकारिदेहप्राप्त्या प्रकाशेऽपि रागान्धत्वात्तामस्यः ॥ १४ ॥  
  
काश्चिदूर्ध्वादधो यान्ति यथा हस्तान्महत्फलम् ।  
ऊर्ध्वादूर्ध्वतरं काश्चिदधस्तात्काश्चिदप्यधः ॥ १५ ॥  
  
ऊर्ध्वात् उत्कृष्टजन्मनः अधः निकृष्टपश्वादिजन्म ॥ १५ ॥  
  
बहुसुखदुःखकराकराक्षयेयं   
परमपदास्मरणात्समागतेह ।  
परमपदावगमात्प्रयाति नाशं  
विहगपतिस्मरणाद्द्विषव्यथेव ॥ १६ ॥  
  
एवमनर्थसहस्रनिदानं जीवभावं प्रपञ्च्य तन्मूलं   
स्मारयंस्तन्निवृत्त्युपायमाह - वह्विति । बहवः सुखदुःखकराणां   
जन्मनां आकराः खनीभूता रागादयो यस्यां तथाविधा इयं जीवता   
परमपदस्य स्वात्मतत्त्वस्यास्मरणादपर्यालोचनदोषात्समागता ॥ १६ ॥  
  
इत्यार्षे श्रीवासिष्ठमहारामायणे वा० मो० स्थितिप्रकरणे   
भार्गवोपाख्याने संसारोत्पत्तिविस्तारवर्णनं नाम द्वादशः सर्गः ॥   
१२ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
संसारोत्पत्तिविस्तारवर्णनं नाम द्वादशः सर्गः ॥ १२ ॥  
  
  