+++
title = "५७"

+++
सप्तपञ्चाशः सर्गः ५७   
  
श्रीराम उवाच ।  
  
सत्यमेतत्त्वया ब्रह्मन्यदुक्तं सूक्तिसुन्दरम् ।  
अकर्तैव हि कर्तात्मा भोक्ताभोक्तैव भूतकृत् ॥ १ ॥  
  
रामप्रश्नानवसरो वासनावर्जनक्रमः ।  
तदेकोपायसिद्धानां प्रशंसा चात्र विस्तरात् ॥ १ ॥  
  
वक्ष्यमाणप्रश्नकामो रामः प्रागुक्तार्थानामनुवादप्रशंसाभ्यां   
स्वस्य तदवबोधं दर्शयति - सत्यमित्यादिना ।   
तुल्यन्यायेनानुक्तमस्याभोक्तृत्वं सर्वभोक्तृत्वं चेत्येतदपि   
मयावयतमिति सूचयति - भोक्तेति ॥ १ ॥  
  
सर्वेश्वरः सर्वगश्च चिन्मात्रममलं पदम् ।  
स्थानं भुवि वपुर्देवः सर्वभूतान्तरस्थितः ॥ २ ॥  
  
तिष्ठन्ति सर्वभूतान्यस्मिन्निति स्थानम् । यथा भुवि   
वपुश्चतुर्विधभूतग्रामशरीरं तिष्ठति तद्वदित्यध्याहृत्य   
कथञ्चिद्योज्यम् । स्वयं च सर्वभूतान्तरस्थितः ॥ २ ॥  
  
हृदयङ्गमतां प्राप्तमिदानीं ब्रह्म मे विभो ।  
त्वदुक्तिभिर्यथाम्भोदधाराभिर्भूभृदव्यथः ॥ ३ ॥  
  
तथाच सर्वभूतेषु चात्मानं सर्वभूतानि चात्मनि । सम्पश्यन्ब्रह्म   
परमं याति नान्येन हेतुना । इति श्रुत्युक्तार्थस्यापि तुल्ययुक्त्यैव   
मयावगतत्वाद्ब्रह्म मे अनुभवपदमारूढमित्याह -   
हृदयङ्गमतामिति । यथा अम्भोदधाराभिर्भूमृत्पर्वतोऽव्यथो   
निरस्तग्रीष्मताप आस्ते तथा त्वदुक्तिभिरिदानीमहमासे इति शेषः ॥ ३ ॥  
  
औदासीन्यादनिच्छत्वान्न भुङ्क्ते न करोति च ।  
समग्रालोककारित्वाद्भुङ्क्ते देवः करोति च ॥ ४ ॥  
  
भोक्तृत्वाभोक्तृत्वयोरविरोधेऽपि त्वदुक्तोपपत्तिस्तुल्येति मयावगतमिति   
दर्शयति - औदासीन्यादिति ॥ ४ ॥  
  
किन्त्वयं भगवन्स्फारः संशयो मे हृदि स्थितः ।  
तं त्वं छिन्धि गिरा ब्रह्मन्दीधित्येन्दुर्यथा तमः ॥ ५ ॥  
  
अयं वक्ष्यमाणप्रकारः ॥ ५ ॥  
  
इदं सत्तदिदं वाऽसदयं सोऽहमिदं नतु ।  
अयमेको द्वितीयोऽयमित्यादिकलनामयम् ॥ ६ ॥  
  
प्रश्नोपयोगितया पूर्वसर्गोक्तं जगतः सत्त्वासत्त्वदृष्टिपक्षं   
व्यष्ट्यहन्तापरित्यागेन समष्ट्यहम्भावपक्षं चानूद्य पृच्छति -   
इदमिति । इदं जगत्सत्तदिदमसद्वा त्वदुक्तदिशा । सोऽयं प्रसिद्धः   
समष्टिरेवाहमिदं व्यष्टिदेहमात्रं तु न इत्येतद्वा । अयं प्रपञ्चः   
समष्टिदृशा एको व्यष्टिदृशा तु द्वितीयो नाना वा ।   
इत्याद्यनियतबहुरूपकल्पनामयमेकस्मिन्नियतैकस्वभावे अध्वान्ते   
स्वप्रकाशत्वादेव स्वतः परिहृतमोहान्धकारे अच्छे निर्मले आत्मनि भास्करे   
नीहार इव विरुद्धं कथं साम्प्रतं विद्यते । यदि ब्रूयाः प्रथमं   
मायाशबलब्रह्मोदरे स्थितमिदं साम्प्रतमभिव्यक्तं विद्यत इति तत्रापि   
पृच्छामि - इदं प्रथममेव वा कथं स्थितम् । विरोधस्य तदानीमपि   
तुल्यत्वादित्यर्थः ॥ ६ ॥  
  
एकस्मिन्विद्यतेऽध्वान्ते नीहार इव भास्करे ।  
इदं प्रथममेवाच्छे कथमात्मनि संस्थितम् ॥ ७ ॥  
  
श्रीवसिष्ठ उवाच ।  
  
सिद्धान्तकाल एवास्य सम्प्रश्नस्योत्तरं स्थिरम् ।  
कथयिष्यामि ते राम येन ज्ञास्यसि तत्त्वतः ॥ ८ ॥  
  
रामवाक्यबलादेव रामस्य स्वप्रकाशप्रत्यगात्मदर्शनं तस्य   
सर्वशरीरेष्वेकताज्ञानं जगतोऽनिर्वचनीयताबोधश्च वृत्तो   
वासनाक्षयाभावात्तु सर्वसंशयमूलाविद्योच्छेदी   
प्रत्यगात्मब्रह्मैक्यलक्षणाखण्डाकारानुभवो न वृत्त इति निश्चित्य   
वसिष्ठस्तदुपायतया वासनोच्छेदोपायान्विवक्षुरस्योत्तरं वक्तुं   
नायमवसर इत्याह - सिद्धान्त इत्यादिना । सिद्धान्ते   
निर्वाणप्रकरणस्योत्तरार्धे पाषाणाख्यायिकादौ ॥ ८ ॥  
  
मोक्षोपायस्य सिद्धान्तमसम्प्राप्य न राघव ।  
श्रोतुं प्रश्नोत्तराण्येतान्यलं योग्यो भविष्यसि ॥ ९ ॥  
  
मोक्षोपायस्योपदेशस्य सिद्धान्तं परिनिष्ठारूपमखण्डाकारबोधम् ॥ ९ ॥  
  
कान्तागीतगिरां राम तरुणो भाजनं यथा ।  
प्रश्नानामुत्तमोक्तीनां पुण्यकृद्भाजनं तथा ॥ १० ॥  
  
साम्प्रतमुच्यमानमपि न ते चित्तमधिरोक्ष्यतीत्याशयेनाह - कान्तेति ।   
पुण्यक्र्त्सर्वकर्मफलपरिनिष्ठात्मज्ञानवान् ॥ १० ॥  
  
वृथा भवति बालेषु यथा रागमयी कथा ।  
निरर्थकाल्पबोधेषु तथोदारोदया कथा ॥ ११ ॥  
  
उदार उदयो निःश्रेयसं यस्याः सकाशात्सा ॥ ११ ॥  
  
कस्मिंश्चिदेव समये किञ्चित्पुंसो विराजते ।  
फलमाभाति वृक्षस्य शरद्येव न माधवे ॥ १२ ॥  
  
तथा प्रश्नोऽप्ययं तदैव राजते इत्याशयेनाह - कस्मिंश्चिदिति । वृक्षस्य   
नारङ्गपूगजम्बीरादेः ॥ १२ ॥  
  
उपदेशगिरो वृद्धे रञ्जना निर्मले पटे ।  
लगन्त्युदारविज्ञानकथा चाधिगतात्मनि ॥ १३ ॥  
  
उपदेशगिरो वैराग्योपदेशाः वृद्धे ज्ञानवृद्धे विवेकिनि नतु रागिणि   
लगन्तीत्यर्थः ॥ १३ ॥  
  
प्रश्नस्यास्योत्तरं पूर्वं लेशतः कथितं मया ।  
न विस्तरेण तेनैतन्न ज्ञातं भवता स्फुटम् ॥ १४ ॥  
  
भार्गवोपाख्यानान्ते   
प्रागारब्धमप्यस्योत्तरमनधिकारमालोक्यैवोपेक्षितमित्याह -   
प्रश्नस्येति ॥ १४ ॥  
  
यदि त्वमात्मनात्मानमधिगच्छसि तं स्वयम् ।  
एतत्प्रश्नोत्तरं साधु जानास्यत्र न संशयः ॥ १५ ॥  
  
अखण्डार्थबोधे जाते मदुक्तिं विनाप्यस्योत्तरं स्वयमेव ज्ञास्यसीत्याह ##-  
  
मया सिद्धान्तकाले तु प्राप्तबोधे त्वयि स्थिते ।  
वक्तव्यो विस्तरेणैव साधो प्रश्नोत्तरक्रमः ॥ १६ ॥  
  
तर्हि त्वं किमुपेक्षिष्यसे नेत्याह - मयेति ॥ १६ ॥  
  
जानात्यात्मानमात्मैव कृत आत्मात्मनैव हि ।  
आत्मैव सम्प्रसन्नः सन्नात्मानं प्रतिपद्यते ॥ १७ ॥  
  
मदुपदेशो द्वारप्रदर्शनमात्रं त्वया त्वात्मनैवात्मा प्रणिधानेन   
द्रष्टव्य इत्याशयेनाह - जानातीति । संसारिणमप्यात्मानमात्मैव जानाति ।   
हि यस्मादात्मनैवात्मा अप्रसादात्तथा कृतः स   
आत्मैवात्मबोधात्सम्प्रसन्नः सन् वास्तवं पूर्णमात्मानं प्रतिपद्यत   
इत्यर्थः ॥ १७ ॥  
  
तदेतत्कथितं राम कर्त्रकर्तृविचारणम् ।  
अज्ञातत्वात्तु तामेतामक्षीणवासनो भवेत् ॥ १८ ॥  
  
कर्त्रकर्त्रात्मविचारणमपि मया तदेतदखण्डब्रह्मबोधमुद्दिश्यैव   
कथितम् । कथितेऽपि तामेतामखण्डात्मतामज्ञातत्वान्न ज्ञातवानित्यतस्तु   
नूनं भवानक्षीणवासनो भवेत् । सम्भावनायां लिङ् । वासनाक्षयस्तव न   
जात इति सम्भावयामीत्यर्थः ॥ १८ ॥  
  
बद्धो हि वासनाबद्धो मोक्षः स्याद्वासनाक्षयः ।  
वासनास्त्वं परित्यज्य मोक्षार्थित्वमपि त्यज ॥ १९ ॥  
  
इदानीं बन्धमोक्षरहस्ये दर्शयन्वासनोच्छेदोपायक्रममाह - बद्ध   
इत्यादिना ॥ १९ ॥  
  
तामसीर्वासनाः पूर्वं त्यक्त्वा विषयवासिताः ।  
मैत्र्यादिभावनानाम्नीं गृहाणामलवासनाम् ॥ २० ॥  
  
तत्र वासनाक्षये प्रथमपीठिका वैराग्यदार्ढ्यमित्याह - तामसीरिति ।   
तामसीः तमःप्रधानतिर्यग्योन्यादिगतिप्रदाः ।   
राजसमनुष्यादिजन्मप्रदानामप्युपलक्षणमेतत् । विषयैर्वासिता आहिताः ।   
मैत्रीकरुणामुदितोपेक्षा मैत्र्यादयस्तद्भावनानाम्नीम् । तथाच   
पातञ्जलसूत्रम् मैत्रीकरुणामुदितोपेक्षाणां   
सुखदुःखपुण्यापुण्यफलानां भावनातश्चित्तप्रसादनम् इति ॥ २० ॥  
  
तामप्यन्तः परित्यज्य ताभिर्व्यवहरन्नपि ।  
अन्तःशान्तसमस्तेहो भव चिन्मात्रवासनः ॥ २१ ॥  
  
अन्तश्चिन्मात्रव्यतिरेकेण मैत्र्यादयोऽपि न सन्तीति दर्शनेन   
बहिस्ताभिर्मैत्र्यादिभिर्व्यवहरन्नपि चिन्मात्रमेवाहमिति   
सम्प्रज्ञातसमाध्यभ्यासदृढीकृतवासनो भव ॥ २१ ॥  
  
तामप्यथ परित्यज्य मनोबुद्धिसमन्विताम् ।  
शेषे स्थिरसमाधानो येन त्यजसि तत्त्यज ॥ २२ ॥  
  
मनोबुद्धिग्रहणं चित्ततद्वृत्तीनामप्युपलक्षणम् । शेषे आत्मत्वादेव   
त्यक्तुमशक्यत्वादवश्यं परिशिष्यमाणे प्रत्यक्तत्वे स्थिरं समाधानं   
विश्रान्तिर्यस्य तथाविधः । असम्प्रज्ञातसमाधौ विश्रान्त इति यावत् । येन   
कलनाख्येन द्वैतकल्पनामूलस्तम्भभूतेनाहङ्कारेण प्रागुक्तं सर्वं   
त्यजसि तदपि त्यज । सर्वस्यापि हि त्यागस्तत्र तत्राहं ममेत्यभिमानवर्जनमेव ।   
तच्चाहङ्कारेऽपि शुद्धचिन्मात्ररूपानहम्भूतपूर्णात्मदर्शनेन   
मूलाज्ञानोच्छेदात्स्वयमेव भवतीति न तत्र कारणान्तरापेक्षेति नानवस्थेति   
भावः ॥ २२ ॥  
  
चिन्मयः कलनाकालप्रकाशतिमिरादिकम् ।  
वासनां वासितारं च प्राणस्पन्दनपूर्वकम् ॥ २३ ॥  
  
प्राणस्पन्दनपूर्वकं कलनाकालप्रकाशतिमिरादिकं वासनां वासितारं   
विषयं चकारात्तद्द्वाराणीन्द्रियाणि च समूलमहङ्कारमपि चोन्मूल्य   
व्योमेव सौम्या निर्मला प्रशान्तविक्षेपा च ब्रह्मात्माखण्डैकाकारा   
धीर्यस्य तथाविधः सन् यश्चिन्मयस्त्वं भवसि सम्पद्यसे स एव   
परमार्थरूपो भ्वानस्त्विति परेन सहान्वयः । सत्कृतः सर्वपूजितः ॥ २३ ॥  
  
समूलमपि सन्त्यक्त्वा व्योमसौम्यप्रशान्तधीः ।  
यस्त्वं भवसि सद्बुद्धे स भवानस्तु सत्कृतः ॥ २४ ॥  
  
हृदयात्सम्परित्यज्य सर्वमेव महामतिः ।  
यस्तिष्ठति गतव्यग्रः स मुक्तः परमेश्वरः ॥ २५ ॥  
  
ईदृशीं स्थितिं प्राप्तस्य पूज्यतामेव प्रशंसाभिर्दर्शयति -   
हृदयादित्यादिना । गतो व्यग्रः सर्वविक्षेपहेतुरभिमानो यस्य ॥ २५ ॥  
  
समाधिमथ कर्माणि मा करोतु करोतु वा ।  
हृदयेनास्तसर्वास्थो मुक्त एवोत्तमाशयः ॥ २६ ॥  
  
एवमभ्यासपरिपाकेन सप्तमीं भूमिकामारूढस्य सिद्धस्य   
कृतकृत्यतैव न कर्तव्यान्तरपरिशेषोऽस्तीत्याह - समाधिमिति । अस्ता   
निरस्ताः सर्वा आस्थाः प्रागुक्ताभिमानाध्यासा येन सः ॥ २६ ॥  
  
नैष्कर्म्येण न तस्यार्थो न तस्यार्थोऽस्ति कर्मभिः ।  
न समाधानजाप्याभ्यां यस्य निर्वासनं मनः ॥ २७ ॥  
  
विचारितमलं शास्त्रं चिरमुद्ग्राहितं मिथः ।  
सन्त्यक्तवासनान्मौनादृते नास्त्युत्तमं पदम ॥ २८ ॥  
  
कतिपयकालानुष्ठितश्रवणमननध्यानैर्वासनाक्षयात्प्रागेव   
कृतकृत्यताभ्रमात्परावृत्तिं वारयन्नाह - विचारितमिति । मिथः   
परस्परं विद्वद्भिः सह संवादेनोद्वाहितं दृढमुपन्यासक्षमं   
कृतम् । महता परिश्रमेण सर्वविद्वत्सम्मत्या चेदमेव   
मोक्षशास्त्ररहस्यमिति निर्णीतमित्यर्थह् ।   
मौनाद्बाल्यपाण्डित्यशब्दवाच्यश्रवणमननपरिपाकजन्यप्रागुक्तनिर्विकल्प्  
आसम्प्रज्ञातसमाधिपरिपाकान्तान्मुनिभावादृते परं पदं   
ब्राह्मणाख्यं परिनिष्ठिततत्त्वज्ञानं नास्तीति निर्णीतमित्यर्थः । तथाच   
श्रुतिः तस्माद्ब्राह्मणः पाण्डित्यं निर्विद्य बाल्येन तिष्ठासेद्बाल्यं च   
पाण्डित्यं निर्विद्याथ मुनिरमौनं मौनं च निर्विद्याथ ब्राह्मणः इति । एष   
नित्यो महिमा ब्राह्मणस्य इति च ॥ २८ ॥  
  
दृष्टं द्रष्टव्यमखिलं भ्रान्त्वा भ्रान्त्वा दिशो दश ।  
जनाः कतिपया एव यथावस्त्ववलोकिनः ॥ २९ ॥  
  
अत एव तत्त्वज्ञा विरला दुर्लभाश्चेत्याह - दृष्टमिति ॥ २९ ॥  
  
यद्यदालोक्यते किञ्चित्कश्चिद्यत्तन्न विद्यते ।  
ईप्सितानीप्सितादन्यन्न तत्र यतते जनः ॥ ३० ॥  
  
सर्वजनानां बहिर्मुखत्वाद्बहिश्चेप्सितानीप्सितयोरेव   
दर्शनात्तत्प्राप्तिपरिहारोपायप्रवणतैव दृष्टा नात्मप्रवणतेत्याह -   
यद्यदिति । यद्यत्किञ्चिदालोक्यते तत् ईप्सितानीप्सितादन्यन्न विद्यते   
तदन्यद्यदविषयमात्मतत्त्वं तत्र तु कश्चिदपि जनो न यतते   
किन्त्वीप्सितानीप्सितयोरेवेत्यर्थः ॥ ३० ॥  
  
ये केचन समारम्भा ये जनस्य क्रियाक्रमाः ।  
ते सर्वे देहमात्रार्थमात्मार्थं नतु किञ्चन ॥ ३१ ॥  
  
स चानात्मविषये   
यत्नोऽनात्मदेहमात्रार्थत्वात्पुनःपुनर्देहारम्भानर्थहेतुरेवेत्याशयेनाह   
- ये केचनेति । समारम्भा लौकिकगृहप्रासादादि विषयाः । क्रियाक्रमा   
वैदिकयज्ञादयः ॥ ३१ ॥  
  
पाताले ब्रह्मलोके च स्वर्गे च वसुधातले ।  
व्योम्नि कतिपया एव दृश्यन्ते दृष्टदृष्टयः ॥ ३२ ॥  
  
व्योम्नि अन्तरिक्षलोके । दृष्टा दृष्टिश्चिदेकरसं ब्रह्म यैस्ते पुरुषाः ॥ ३२ ॥  
  
इदं हेयमुपादेयमिदमित्यसदुत्थितौ ।  
निश्चयौ गलितौ यस्य ज्ञस्यासावतिदुर्लभः ॥ ३३ ॥  
  
असदुत्थितौ स्वात्माज्ञानादुद्भूतौ ॥ ३३ ॥  
  
करोतु भुवने राज्यं विशत्वम्भोदमम्बु वा ।  
नात्मलाभादृते जन्तुर्विश्रान्तिमधिगच्छति ॥ ३४ ॥  
  
ननु संसारेऽप्युत्तमराज्यादिपदलाभे विश्रान्तिर्दृश्यते किमात्मदर्शनेन   
नेत्याह - करोत्विति । इन्द्रपदलाभेन वृष्ट्यधिकारे अम्भोदं विशतु ।   
वरुणपदलाभेनाम्बु वा योगसिद्धिभिर्वा भूतजयात्सर्वत्र विशतु ॥ ३४ ॥  
  
ये महामतयः सन्तः शूराश्चेन्द्रियशत्रुषु ।  
जन्मज्वरविनाशाय त उपास्या महाधियः ॥ ३५ ॥  
  
तर्हि विश्रान्त्यर्थिना के उपास्यास्तानाह - ये इति ॥ ३५ ॥  
  
सर्वत्र पञ्चभूतानि षष्ठं किञ्चिन्न विद्यते ।  
पाताले भूतले स्वर्गे रतिमेतु क्व धीरधीः ॥ ३६ ॥  
  
तदुपासनेन तत्त्वबोधेऽपि पुनर्भोगभूमिषु रतिः केन वार्यते तत्राह -   
सर्वत्रेति । अपागादग्नेरग्नित्वं त्रीणि रूपाणीत्येव सत्यम् इति   
श्रुत्युक्तदिशासर्वभौतिकानां भूतमात्रतालक्षणमिथ्यात्वबोधे तेषु   
रत्यनुदयादिति भावः ॥ ३६ ॥  
  
युक्त्या वै चरतो ज्ञस्य संसारो गोष्पदाकृतिः ।  
दूरसन्त्यक्तयुक्तेस्तु महामत्तार्णवोपमः ॥ ३७ ॥  
  
तर्हि भूतानामेव परिशिष्टानामानन्त्यात्तदुत्तरणासम्भव इति   
चेत्सत्यमिदमज्ञानामेवमेव । तत्त्वविदां तु अन्नेन सोम्य शुङ्गेनापो   
मूलमन्विच्छ इति श्रुतिदर्शितयुक्त्या सर्वाधिष्ठानब्रह्मदर्शनेन   
भूतानामप्यनृतत्वनिश्चयात्तदुत्तरणं सुलभमेवेत्याशयेनाह -   
युक्त्येति । मत्तार्णवः प्रलयार्णवः ॥ ३७ ॥  
  
कदम्बगोलकैस्तुल्यं ब्रह्माण्डं स्फारचेतसः ।  
किं प्रयच्छति किं भुङ्क्ते प्राप्तेऽस्मिन्सकलेपि सः ॥ ३८ ॥  
  
किञ्चापरिच्छिन्नात्मानन्ददृष्ट्या ब्रह्माण्डस्याल्पतरत्वदर्शनादपि   
कदम्बगोलकमशकभोग्येष्विव तुच्छेषु धनदारादिषु न   
दानभोगादिवाञ्छाप्रसक्तिरित्याह - कदम्बेति ॥ ३८ ॥  
  
एतदर्थमबुद्धीनां यन्महासमरक्रियाः ।  
तन्मन्ये राम धिक्कार्यं द्वन्द्वलक्स्ऽक्षयावहम् ॥ ३९ ॥  
  
राज्यादिसुखं समराद्यनर्थैर्योधद्वन्द्वलक्षाणां क्षयावहत्वात्तत्त्वविदा   
दयालुना धिक्कार्यमेव न सत्कार्यमित्याह - एतदर्थमिति । यच्छब्दार्थे   
एतच्छब्दः । अबुद्धीनां मूढानाम् । तद्राज्यसुखमिति शेषः ॥ ३९ ॥  
  
कल्पमात्रेण कालेन सुमहापेलवोदरे ।  
तस्मिन्नपि हि यो नाशः सर्वाधिरमहाधियाम् ॥ ४० ॥  
  
ननु महाकल्पावसानचिरकालभोग्ये ब्राह्मे पदे तस्य रतिः स्यान्नेत्याह -   
कल्पेति । द्विपरार्धावधिना महाकल्पान्तमात्रेण कालेनापि   
शीर्यमाणत्वात्सुमहापेलवोदरे तस्मिन्नपि पदे सर्वप्राणिनां   
प्रलयनिमित्तत्वादाधिर्मानसव्यथानिमित्तभूतो नाशः सोऽमहाधियां   
मूढानामेव । स्पृहणीयो न तत्त्वविदामित्यर्थः ॥ ४० ॥  
  
आत्मनो ज्ञस्य सर्गादेर्यन्मनागपि नोद्गतम् ।  
तस्मिञ्जगत्त्रये प्राप्ते किं चिदात्मा बली भवेत् ॥ ४१ ॥  
  
किञ्च ज्ञस्य तत्त्वविदो दृशा यज्जगत्त्रयं सर्गादेरुपायान्मनागीषदपि   
नोद्गतं नोत्पन्नमेव । न निरोधो न चोत्पत्तिः इत्यादिश्रुतेः । तस्मिंस्तुच्छे   
वन्ध्यापुत्रप्राये जगत्त्रये प्राप्ते चिदात्मा किं बली बलवान् भवेत् । येन तत्र   
रागः स्यादित्यर्थः ॥ ४१ ॥  
  
इतः शैलशतैर्व्याप्ता तथेतो जलराशिभिः ।  
कियानस्य भुवो देहो येनोदारं प्रपूरयेत् ॥ ४२ ॥  
  
असारबहुलत्वादुपयुक्तांशाल्पत्वादपि सार्वभौमादिपदस्य न   
स्पृहणीयतेत्याशयेनाह - इत इति । उदारं सर्वत्यागरिक्तविपुलाशयम् ॥ ४२ ॥  
  
न तदस्ति जगत्यस्मिन्सपातालसुरालये ।  
यन्नामात्मवतो ज्ञस्य किञ्चित्कार्यतरं भवेत् ॥ ४३ ॥  
  
कार्यतरं अवश्यकर्तव्यम् । सर्वकामावाप्त्या कृतकृत्यत्वादित्यर्थः ॥ ४३ ॥  
  
एकतामनुयातस्य व्योमवद्विततस्य च ।  
स्वस्थस्यात्मवतो ज्ञस्य स्थितस्यात्मन्यचेतसः ॥ ४४ ॥  
  
यथा मृगतृष्णा सवितुः प्रकाशमपेक्ष्य सिद्ध्यन्ती सवितारमपेक्षते नतु   
सविता मृगतृष्णानिमित्तभूतोऽपि तामपेक्षते तथा   
तत्त्वविदश्चित्प्रकाशमपेक्ष्य प्रसिद्ध्यज्जगदेव प्रत्युत तत्त्वविदमपेक्षतां   
तत्त्ववित्त पूर्णानन्दारामः कटाक्षेणापि जगन्न पश्यति दूरे तस्य   
तदपेक्षेत्याशयेनाह - एकतामित्यादिना । अचेतसो   
निर्मनस्कस्यात्मवतस्त्रिलोकीलक्षणा विपुला मृगतृष्णानदीतटी   
शान्तसर्वसंसारसुभगा सती शून्यकोटरा आकाशोदरनिभैव न   
मूर्तरूपास्तीत्यर्थः । असतामपि बाधितानुवृत्त्या यावत्प्रारब्धक्षयं   
प्रतिभासनिर्वाहाय विशिनष्टि - शरीरजालनीहारेति ॥ ४४ ॥  
  
शरीरजालनीहारधूसरा शून्यकोटरा ।  
शान्तसंसारसुभगा त्रिलोकीविपुलातटी ॥ ४५ ॥  
  
स्फारब्रह्मामलाम्भोधिफेनाः सर्वे कुलाचलाः ।  
चिदादित्यमहाभासमृगतृष्णाजलश्रियः ॥ ४६ ॥  
  
जगतस्तत्त्वविदात्मप्रकाशापेक्षां प्रपञ्चयति - स्फारेत्यादिना । जलश्रियो   
नदीसमुद्रादयः ॥ ४६ ॥  
  
आत्मतत्त्वमहाम्भोधिवीचयः सर्गराजयः ।  
अनुत्तमपदाम्भोदवृष्टयः शास्त्रदृष्टयः ॥ ४७ ॥  
  
शास्त्रदृष्टयः श्रौतस्मार्तधर्मब्रह्मादितत्त्वप्रतिभासाः । यद्यपि   
लौकिकचाक्षुषादिदृष्टयोऽपि प्रकाशात्मकत्वाद्ब्रह्माम्भोदवृष्टिकल्पा एव   
तथापि सुक्षेत्रे वृष्टिवच्छास्त्रदृष्टीनामेव पुरुषार्थोपयोगात्ता   
एवोपात्ताः ॥ ४७ ॥  
  
चन्द्राग्नितपनालोका घटकाष्ठादिसन्निभाः ।  
प्रकाशनीयाश्चिद्रूपत्विषो मलकणास्तथा ॥ ४८ ॥  
  
अधिष्ठानत्वेन तदपेक्षामुक्त्वा जडानां प्रकाशार्थमपि तदपेक्षामाह   
- चन्द्रेति । यदा निर्मला आदित्यादयोऽपि तत्प्रकाशापेक्षास्तदा   
अत्यन्तमलिनत्वान्मलकण प्रायाः पार्थिवादिधातवस्तमपेक्षन्त इति किं   
वाच्यमित्याशयेन मलकणास्तथेत्युक्तम् ॥ ४८ ॥  
  
विहरन्ति स्वमात्मानः संसारवनचारिणः ।  
कामभोगोलपग्रासमृगा नरसुरासुराः ॥ ४९ ॥  
  
एतस्यैवानन्दस्यान्यानि भूतानि मात्रामुपजीवन्ति इति श्रुतेः सर्वप्राणिनां   
जीवनहेतुविषयानन्दार्थमपि तदपेक्षामाह - विहरन्तीति । स्वो   
देहस्तदात्मना मीयते परिच्छिद्यते अनुभूयते हिंस्यते वा यः स   
स्वप्नस्तथाविध आत्मा येषां कामभोगलक्षणानां उलपानां   
तृणराजीनां ग्रासे मृगा इव मृगाः भवन्तीति शेषः ॥ ४९ ॥  
  
अस्थिखण्डार्गलामूर्धपिधानाः स्नायुशृङ्खलाः ।  
जगद्देहा जरज्जीवरक्तमांससमुद्गकाः ॥ ५० ॥  
  
मृगाणां वने विहारे स्वातन्त्र्यमस्ति । नरसुरासुरजीवानां तु देहपञ्जरे   
बद्धत्वादत्यन्तपारतन्त्र्यदुःखमेवेत्याशयेनाह - अस्थीति । जगतां   
सर्वेषां नरसुरासुरादिदेहा जरतामनादिसंसारकान्तारे जीर्णानां जीवानां   
पर्यायेण बन्धनार्थाः रक्तमांसनिर्मिताः समुद्गकाः सम्पुटकाः ।   
पञ्जराणीति यावत् । कृता धात्रेति शेषः । पञ्जरसामग्रीमेवाह - अस्थीति ।   
अस्थिखण्डा एव अर्गला विष्कम्भदारूणि येषाम् । मूर्धैव   
पिधानमूर्ध्वफलकं येषाम् । स्नायवः शिराः शृङ्खला लोहबन्धनानि   
येषाम् ॥ ५० ॥  
  
वनमालामृगा मुग्धाः पुरसञ्चारसंस्थितौ [सञ्चापितास्थितौ इति   
पाठः] ।  
बालबुद्धिविनोदाय योजिताश्चर्मपुत्रिकाः ॥ ५१ ॥  
  
एवं जीवाविष्टाश्चर्म पुत्रिका एव संसारवनमालामृगास्त एव मुग्धा   
देहविवेकशून्या बालानां स्वस्वबुद्धीनां भोगपल्लवग्रासैर्विनोदाय   
तत्तद्भोगभूमिलक्षणपुरसञ्चारसंस्थितौ धात्रा योजिता इत्यर्थः ॥ ५१ ॥  
  
नैवंविधोदारमना मनागपि महामतिः ।  
न ज्ञश्चलति भोगौघैर्मन्दवातैरिवाचलः ॥ ५२ ॥  
  
तत्त्वविदोऽपि देहदर्शनात्सोऽपि किं तथा नेत्याह - नैवंविधेति ।   
उदारमनाः सर्वत्यागी प्रागुक्तमहामतिस्तु एवंविधो मनागपि न ।   
यलोपस्यासिद्धत्वात्सन्धिरार्षः । दारेषु दारोपलक्षितभोगेषु मनो यस्य   
एवंविधो नेति वा ॥ ५२ ॥  
  
तस्मिन्किल पदे राम ज्ञस्तिष्ठति महोत्तमे ।  
यस्मिंश्चन्द्रार्कदेशोऽपि न पातालमिव स्थितः ॥ ५३ ॥  
  
चन्द्रार्कमण्डलप्रदेशः पातालमिव परिहृतप्रकाशोऽपि न स्थितः किं   
वाच्यं प्रकाशमानो न स्थित इति । अथवा चन्द्रार्कसञ्चारदेशो विपुल   
आकाशोऽपि पातालं भूच्छिद्रमिवाल्पभावेनापि न स्थित इति । तादृशमहापदे   
स्थितस्याकाशोदरैकदेशपरिच्छिन्नेषु पदेषु का तृष्णेत्यर्थः ॥ ५३ ॥  
  
यस्यालोकाल्लोकपालाः समालोकाः सुवेदिनः ।  
शरीरं पान्त्ययमिव पश्यन्मूढाः क्षपार्णवे ॥ ५४ ॥  
  
यस्य तत्त्वविद आलोकाच्चित्प्रकाशाल्लोकपाला ब्रह्मादयः समालोकाः   
सर्वजगत्साधारणप्रकाशाः सन्तश्चक्षुरादिद्वारा बहिरन्तर्बुद्ध्या च   
सुवेदिनः सम्यग्व्य्वहारोचितबोधशालिनः सन्तः क्षपार्णवे अज्ञानसमुद्रे   
मग्नाः पश्यन्मूढा अशरीरं स्वात्मानं विविच्य पश्यन्तोऽपि मूढाः   
सन्तः अयमज्ञजन इव शरीरात्मभावेन शरीरं पान्ति रक्षन्ति ।   
दृढाभ्यस्तभोगवासनासहकृताधिकारिकप्रारब्धप्राबल्यादित्यर्थः ॥ ५४   
॥  
  
न केचन जगद्भावास्तत्त्वज्ञं रञ्जयन्त्यमी ।  
अप्यभ्यासगताः स्फारहृदयं खमिवाम्बुदाः ॥ ५५ ॥  
  
तत्त्वज्ञं तु वैराग्यदार्ढ्येन भोगवासनाक्षयात्स्फारहृदयं   
निर्वासनशुद्धान्तःकरणं केचन लोकपालभोग्या अप्यमी   
त्रैलोक्यराज्यादिजगद्भावा अभ्यासगताः पुनःपुनः परिशील्यमाना अपि न   
रञ्जयन्तीत्यर्थः ॥ ५५ ॥  
  
न केचन जगद्भावास्तत्त्वज्ञं रञ्जयन्त्यमी ।  
मर्कटा इव नृत्यन्तो गौरीलास्यार्थिनं हरम् ॥ ५६ ॥  
  
न केचन जगद्भावास्तत्त्वज्ञं रजयन्त्यमी ।  
प्राक्तनप्रतिबिम्बश्री रत्नं कुम्भगतं यथा ॥ ५७ ॥  
  
प्राक्तनी कुम्भाद्बहिः स्थितिदशायां रत्नान्तर्दृश्यमाना   
स्तम्भकुड्यादिप्रतिबिम्बश्रीः ॥ ५७ ॥  
  
वज्रार्पितोपममसन्मयमम्बुभङ्ग-  
तुङ्गं तरङ्गकृतबिम्बमिवावलोक्य ।  
लोलां तदीहितसुखेषु रतिं न याति  
तज्ज्ञः कुशैवललवेष्विव राजहंसः ॥ ५८ ॥  
  
उक्तमेवार्थं सङ्क्षिप्योपसंहरति - वज्रेति । तज्ज्ञस्तत्त्ववित् ।   
ब्रह्मलोकान्तं सर्वं जगद्वैभवमज्ञदृशा   
अतिदुर्भेदत्वाद्वज्रार्पितोपमम् । विवेकदृशाम्बुभङ्गेषु जलविलासेषु   
तुङ्गमुच्छ्रितं तरङ्गेण स्वाग्रे कृतं   
चन्द्रादिप्रतिबिम्बमिवानिर्वचनीयमस्थिरम् । तत्त्वदृशा त्वसन्मयं   
तुच्छमवलोक्य अज्ञ इव तदीहितसुखेषु लोलां लौल्यवतीं रतिं न याति यथा   
मद्गुभोग्येषु कुत्सितशैवलखण्डेषु राजहंसो रतिं न बध्नाति   
तद्वदित्यर्थः ॥ ५८ ॥  
  
इत्यार्षे श्रीवासिष्ठमहारामायणे वाल्मीकीये दे० मोक्षोपायेषु   
स्थितिप्रकरणे पूर्णाशयस्वरूपवर्णनं नाम सप्तपञ्चाशः सर्गः ॥   
५७ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे   
पूर्णाशयस्वरूपवर्णनं नाम सप्तपञ्चाशः सर्गः ॥ ५७ ॥  
  
  