+++
title = "४२"

+++
द्विचत्वारिंशः सर्गः ४२   
  
श्रीवसिष्ठ उवाच ।  
  
कुपितस्यासतोऽप्यस्य प्रेक्षामात्रविनाशिनः ।  
अविद्याविततव्याधेरौषधं शृणु राघव ॥ १ ॥  
  
अनन्तशक्तेश्चिद्भूम्नो वासनाघनताक्रमात् ।  
वर्ण्यते विस्तरेणात्र जीवावतरणक्रमः ॥ १ ॥  
  
एवमविद्याव्याधिमुपवर्ण्य तच्चिकित्सोपायं बहुभिः सर्गैर्वक्तुं प्रतिजानीते   
- कुपितस्येति ॥ १ ॥  
  
यां तां कथयितुं जातिं राम राजससात्त्विकीम् ।  
मनोवीर्यविचारार्थं प्रस्तुतोऽस्मीह तां शृणु ॥ २ ॥  
  
तदर्थं जीवावतरणक्रमं वर्णयितुं चत्वारिंशे सर्गे तासां   
सम्यक्प्रवक्ष्यामि तावद्राजससात्त्विकीः इति यत्प्रतिज्ञातं तच्छेषवर्णनमिति   
स्मारयति - यां तामिति ॥ २ ॥  
  
यत्तदप्यमृतं ब्रह्म सर्वव्यापि निरामयम् ।  
चिदाभासमनन्ताख्यमनादि विगतभ्रमम् ॥ ३ ॥  
  
यत्तदपीति श्लोकस्तत्रैव व्याख्यातः ॥ ३ ॥  
  
चित्स्पन्दवपुषस्तस्य [अत्र निस्पन्दवपुष इति पाठो युक्तः स्यात्]   
स्पन्दस्तस्माच्चिदेव हि ।  
प्रदेशाद्धनतामेति सौम्योऽब्धिश्चलनादिव ॥ ४ ॥  
  
स्पन्दत इति स्पन्दश्चिदाभासः । प्रदेशादौपाधिकैकदेशात् । यथा सौम्य   
एवाब्धिश्चलनात्तरङ्गादिघनतामेति तद्वत् ॥ ४ ॥  
  
अन्तरब्धेर्जलं यद्वत्स्पन्दास्पन्दवदीहते ।  
सर्वशक्तिस्तथैकत्र गच्छति स्पन्दशक्तिताम् ॥ ५ ॥  
  
शक्तिवैचित्र्याणां   
सत्त्वादिगुणोपचयापचयमिश्रणतारतम्यकृतत्वादुपचयादेश्च   
राजसक्रियाशक्तिमूलकत्वात्प्रथमं क्रियाशक्त्युद्भवं दर्शयति -   
अन्तरब्धेरिति ॥ ५ ॥  
  
आत्मन्येवात्मना व्योम्नि यथा सरति मारुतः ।  
तथेहात्मात्मशक्त्यैव स्वात्मन्येवैति लोलताम् ॥ ६ ॥  
  
स्वतः कूटस्थेऽप्याध्यासिकचलनाविरोधमाह - आत्मन्येवेति ॥ ६ ॥  
  
स्वशिखास्पन्दशक्त्यैव दीपः सौम्यो यथोन्नतम् ।  
एति तद्वदसावात्मा तत्स्वे वपुषि वल्गति ॥ ७ ॥  
  
स्पन्दशक्तेरस्पन्दप्रकाशशक्त्याप्यविरोधे दृष्टान्तमाह - दीप इति ।   
सौम्यो वाय्वाद्यविक्षिप्तः उन्नतमूर्ध्वदेशमेति । वल्गति चलति प्रकाशयतीति   
यावत् ॥ ७ ॥  
  
जलान्तरेऽम्बुधिर्यद्वल्लसद्वारीव चञ्चलः ।  
सर्वशक्तिर्वपुष्येव तथा स्पन्दविलासवान् ॥ ८ ॥  
  
शरदातपादिसम्पर्काल्लसति स्फुरति वारिप्रदेशे चञ्चल इव न सर्वतस्तद्वदिति   
कल्पितैकदेशे चलनारोपे दृष्टान्तः ॥ ८ ॥  
  
यथोल्लसति भाश्चक्रैः कचन्कनकसागरः ।  
तथात्मनि परिस्पन्दैः स्फुरत्यक्षैश्चिदर्णवः ॥ ९ ॥  
  
परमार्थतोऽन्यथैव सतः कल्पितरूपान्तरेण स्फुरणेऽप्ययमेव दृष्टान्त   
इत्याशयेनाह - यथेति । भासां शरदातपानां चक्रैः समूहैः कचन्   
दीप्यन् द्रवीभूतकनकमिव सागरः स्फुरति । अक्षैरैन्द्रियकप्रकाशैः ॥ ९ ॥  
  
लक्ष्यते मौक्तिकस्पन्दो यथा व्योम्नि दृशोऽदृशि ।  
तथा भाति लसद्रूपा चिच्छक्तिश्चिन्महाम्बरे ॥ १० ॥  
  
अतीन्द्रिये ऐन्द्रियकरूपस्फुरणेऽपि तमाह - लक्ष्यत इति । अदृशि अतीन्द्रिये ॥ १०   
॥  
  
किञ्चित्क्षुभितरूपा सा चिच्छक्तिश्चिन्महार्णवे ।  
तन्मयी चित्स्फुरत्यच्छा तत्रैवोर्मिरिवार्णवे ॥ ११ ॥  
  
आत्मनोऽव्यतिरिक्तैव व्यतिरिक्तेव तिष्ठति ।  
आलोकश्रीरिवालोककोटरे यत्ततां गता ॥ १२ ॥  
  
ऐन्द्रियकचिच्छक्तिः परमार्थचिदेव जन्यतारोप एव केवलमौपाधिक   
इत्याशयेनाह - आत्मन इति । अव्यतिरिक्तैवेति च्छेदः । आलोककोटरे   
सूचीपाशादिकल्पितालोकच्छिद्रे । यत्ततां उपाधिपारवश्यम् ॥ १२ ॥  
  
क्षणं स्फुरति सा देवी सर्वशक्तितया तया ।  
चेतति स्वां स्वयं शक्तिं कलेन्दोः शीततामिव ॥ १३ ॥  
  
अत एव तस्याः कालिकपरिच्छेदः शक्तिशक्तिमत्तादिभेदविभावनं   
चोपपन्नमित्याशयेनाह - क्षणमिति ॥ १३ ॥  
  
उदितैषा प्रकाशाख्या चिच्छक्तिः परमात्मनः ।  
देशकालक्रियाशक्तिर्वयस्याः सम्प्रकर्षति ॥ १४ ॥  
  
शक्त्यन्तराणां चिच्छक्त्युदयाधीनैव प्रवृत्तिर्न स्वातन्त्र्येणेत्याह -   
उदितेति । वयस्याः सखीः ॥ १४ ॥  
  
स्वस्वभावं विदित्वैवमनाद्यन्तपदे स्थिता ।  
रूपं परिमितेवासौ भावयत्यविभाविता ॥ १५ ॥  
  
एवं स्वस्वभावं विदित्वा अनाद्यन्तपदे स्थिता भवति । अविभाविता सती   
एवमुक्तलक्षणं कल्पितरूपं भ्रान्त्या स्वस्वभावं गृहीत्वा परिमिता   
परिच्छिन्नास्मीति स्वात्मानं भावयति । दृढं वासयतीत्यर्थः ॥ १५ ॥  
  
यदैवम्भावितं रूपं तया परमसत्तया ।  
तदैवैनामनुगता नामसङ्ख्यादिका दृशः ॥ १६ ॥  
  
नामेति । तथाच श्रुतिः प्राणन्नेव प्राणो नाम भवति   
वदन्वाक्पश्यंश्चक्षुः इति । सङ्ख्या रूपभेदाः ।   
आदिपदादिष्टानिष्टादिसर्वजगत्कल्पना गृह्यन्ते ॥ १६ ॥  
  
चिदेवैतदवस्त्वेव व्यतिरिक्ता तथात्मनः ।  
अनन्ता तद्गतैवाशु लहरीव महार्णवात् ॥ १७ ॥  
  
एवञ्च चिति कल्पितस्य सर्वस्य चिन्मात्रतैव परमार्थरूपमिति फलितमित्याह ##-  
शेषः ॥ १७ ॥  
  
यथा कटककेयूरैर्भेदो हेम्नो विलक्षणः ।  
तथात्मनश्चितो रूपं भावयन्त्याः स्वमांशिकम् ॥ १८ ॥  
  
आंशिकं अंशकल्पनाधीनं सर्वजगद्रूपमित्यर्थः ॥ १८ ॥  
  
यथा दीपेन दीपानां जातानामात्मनां तथा ।  
देशकालकलामात्रभेदः स्वाभाविकश्चितेः ॥ १९ ॥  
  
वर्तिकाद्युपाधिदेशेन देशः तत्कालेन कालस्तत्कलाभिस्तदवयवैः कलाश्चेति   
तन्मात्रयुक्तो भेदो न दीपाग्निस्वरूपे तथा चितेरपि उपाधिस्वभावादागतः   
स्वाभाविकः ॥ १९ ॥  
  
देशकालपरिस्पन्दशक्तिसन्दीपिताथ चित् ।  
सङ्कल्पमनुधावन्ती प्रयाति कलनापदम् ॥ २० ॥  
  
दृष्टान्तोक्तं चित्युपपादयति - देशेति ॥ २० ॥  
  
विकल्पकलिताकारं देशकालक्रियास्पदम् ।  
चितो रूपं महाबाहो क्षेत्रज्ञ इति कथ्यते ॥ २१ ॥  
  
अत एव क्षेत्रोपाधिकल्पनाधीनं चितः क्षेत्रज्ञत्वं प्रसिद्धमित्याह -   
विकल्पेति ॥ २१ ॥  
  
क्षेत्रं शरीरमित्याहुस्तदसौ वेत्त्यखण्डितम् ।  
सबाह्याभ्यन्तरं तेन क्षेत्रज्ञ इति कथ्यते ॥ २२ ॥  
  
वासनां कलयन्सोऽपि यात्यहङ्कारतां पुनः ।  
अहङ्कारोऽपि निर्णेता कलङ्की बुद्धिरुच्यते ॥ २३ ॥  
  
क्षेत्रकल्पनाक्रमं दर्शयति - वासनामित्यादिना । निर्णेता अध्यवसाता । अत   
एव कल्पनान्तरकलङ्की ॥ २३ ॥  
  
बुद्धिः सङ्कल्पकलिता प्रयाति मनसः पदम् ।  
मनो घनविकल्पं तु गच्छतीन्द्रियतां शनैः ॥ २४ ॥  
  
पाणिपादमयं देहमिन्द्रियाणि विदुर्बुधाः ।  
देहोऽसौ ज्ञायते लोके सूयतेऽपि च जीवति ॥ २५ ॥  
  
देहं देहतां गच्छन्तीति विपरिणम्यानुषज्जते ॥ २५ ॥  
  
एवं जीवो हि सङ्कल्पवासनारज्जुवेष्टितः ।  
दुःखजालपरीतात्मा क्रमादायाति चित्तताम् ॥ २६ ॥  
  
चित्ततां बाह्यार्थचेतनसमर्थताम् ॥ २६ ॥  
  
क्रमेण पाकवशतः फलमेति यथान्यताम् ।  
अवस्थयैव नाकृत्या जीवो मलवशात्तथा ॥ २७ ॥  
  
फलं बदरादि । अन्यतां वैलक्षण्यम् । अवस्थया   
रूपरसपरिणामादिगुणपरावृत्त्यैव न त्वाकृत्या बदरत्वादिजात्या तथा   
जीवः क्षेत्रज्ञोऽप्यविद्यामलपरिणामवशाद्वैलक्षण्यं याति   
नापरिणामिचित्स्वभावेनेत्यर्थः ॥ २७ ॥  
  
जीवोऽहङ्कारतां प्राप्तस्त्वहङ्कारश्च बुद्धिताम् ।  
सङ्कल्पजालकलितां मनस्तां बुद्धिरागता ॥ २८ ॥  
  
एवं क्षेत्रसिद्धिमुपवर्ण्य जीवस्याहङ्कारादिक्षेत्रे   
तादात्म्यसंसर्गाध्यासलक्षणं बन्धं क्रमेणाह - जीव इत्यादिना ॥ २८ ॥  
  
मनो हि सङ्कल्पमयं संस्थाग्रहणतत्परम् ।  
प्रतियोगिव्यवच्छिन्नप्राप्तिसत्यैरपीहितैः ॥ २९ ॥  
  
संस्थानं संस्था स्त्रीपुत्रादिशरीराकारस्तस्य ग्रहणे तदाकारवृत्तिद्वारा   
संस्कारात्मना धारणे तत्परम् । सत्यैः सफलैः अपिशब्दाद्विफलैरपि   
ईहितैर्मनोरथैः प्रतियोगिभ्यो वस्त्वन्तरेभ्यो व्यवच्छिन्ना व्यावृत्ता   
प्राप्तिरर्थग्रहो यस्य । परिच्छिन्नतुच्छविषयासक्तं भवतीत्यर्थः ॥ २९ ॥  
  
इच्छाद्याः शक्तयश्चेतो गावो वृषमिवोन्मदम् ।  
  
तदासक्तौ तान्विषयान्पुनःपुनः स्मरच्चित्तभावापन्नं   
रागद्वेषादिदोषैरास्कन्द्यत इत्याह - इच्छाद्या इति । अनुधावन्त्यनुसरन्ति ॥   
३० ॥  
  
इति शक्तिमयं चेतो घनाहङ्कारतां गतम् ।  
कोशकारक्रिमिरिव स्वेच्छया याति बन्धनम् ॥ ३१ ॥  
  
इति उक्तक्रमेण रागद्वेषादिशक्तिप्रचुरं चेतः   
शाखाप्ररोहशतकोटिभिरभिमानवृद्ध्या घनाहङ्कारतां गतं सत् ॥ ३१   
॥  
  
स्वसङ्कल्पानुसन्धानात्पाशैरिव नयन्वपुः ।  
कष्टमस्मिन्स्वयं बन्धमेत्यात्मा परितप्यते ॥ ३२ ॥  
  
पाशैर्बडिशजालादिपाशैः स्ववपुर्मृत्यवे नयन्मत्स्यादिरिव एत्य प्राप्य ।   
आत्मा मनः प्रकृतत्वात् ॥ ३२ ॥  
  
बद्धमस्मीति कल्यद्विद्यातत्त्वं जहच्छनैः ।  
अविद्यां जनयत्यन्तर्जगज्जङ्गलराक्षसीम् ॥ ३३ ॥  
  
अस्मीति कलयत् परमार्थसत्यमिति पश्यत् । विद्यातत्त्वं पारमार्थिकमात्मरूपं   
जहत् त्यजत् । स्वप्नेऽप्यविचारयदिति यावत् । अविद्यां   
जन्ममरणादिभ्रान्तिपरम्पराम् ॥ ३३ ॥  
  
स्वसङ्कल्पिततन्मात्रज्वालाभ्यन्तरवर्ति च ।  
परां विवशतामेति शृङ्खलाबद्धसिंहवत् ॥ ३४ ॥  
  
तन्मात्राणि शब्दादिविषयास्तदिन्धना रागादिज्वालास्तदभ्यन्तरवर्ति मनः ।   
चकारः पूर्वोक्ताविद्यान्तसमुच्चयार्थः ॥ ३४ ॥  
  
विचित्रकार्यकर्तृत्वमाहरद्वासनावशात् ।  
स्वेच्छामात्रानुरचिता दशाश्चानुपतत्तथा ॥ ३५ ॥  
  
विचित्राणां विहितनिषिद्धनानारूपाणां कार्याणां कर्मणां   
कर्तृत्वमाहरद्यत्नैः सम्पादयत् । दशाः नानायोनिनरकादिदुर्दशाः   
वक्ष्यमाणमननादिदशाश्च अनुपतद्विवशतामेतीति प्राक्तनेनान्वयः ॥ ३५ ॥  
  
क्वचिन्मनः क्वचिद्बुद्धिः क्वचिज्ज्ञानं क्वचित्क्रियाः ।  
क्वचिदेतदहङ्कारः क्वचित्पुर्यष्टकं स्मृतम् ॥ ३६ ॥  
  
तस्यैव मननादिवृत्तिभेदैर्मन आदिशब्दभाक्त्वं नान्यस्येत्याह -   
क्वचिदित्यादिना ॥ ३६ ॥  
  
क्वचित्प्रकृतिरित्युक्तं क्वचिन्मायेति कल्पितम् ।  
क्वचिन्मलमिति प्रोक्तं क्वचित्कर्मेति संस्थितम् ॥ ३७ ॥  
  
क्वचिद्बन्धमिति ख्यातं क्वचिच्चित्तमिति स्फुटम् ।  
प्रोक्तं क्वचिदविद्येति क्वचिदिच्छेति संस्थितम् ॥ ३८ ॥  
  
तदेतदाबद्धमिह चित्तं राघव दुःखितम् ।  
तृष्णाशोकसमाविष्टं रागायतनमाततम् ॥ ३९ ॥  
  
तथाच बद्धत्वमपि तस्यैव नात्मन इति प्रपञ्चयति - तदेतदित्यादिना ॥ ३९ ॥  
  
जरामरणमोहान्तर्भवभावनयाहतम् ।  
ईहितानीहितैर्ग्रस्तमविद्यारागरञ्जितम् ॥ ४० ॥  
  
इच्छासङ्क्षुभिताकारं कर्मवृक्षवनाङ्कुरम् ।  
सुविस्मृतोत्पत्तिपदं कल्पितानर्थकल्पितम् ॥ ४१ ॥  
  
सुष्ठु विस्मृतं स्वोत्पत्तिनिमित्तं परमात्मपदं येन ॥ ४१ ॥  
  
कोशकारवदाबद्धं शोकाकारपदं गतम् ।  
तन्मात्रवृन्दावयवमनन्तनरकातपम् ॥ ४२ ॥  
  
स्वदृश्यमपि शैलेन्द्रसमभारभयावहम् ।  
जरामरणशाखाढ्यं संसारविषदुर्द्रुमम् ॥ ४३ ॥  
  
स्वस्यात्मनो दृश्यमपि अनात्मत्वेन ज्ञातुं योग्यमपि दुर्विवेकत्वेन   
दुरुद्धरत्वाच्छैलेन्द्रसमेन भारेण गौरवेण भयावहम् । विषमयं   
दुर्द्रुमं दुष्टवृक्षम् ॥ ४३ ॥  
  
इमं संसारमखिलमाशापाशविधायकम् ।  
दधदन्तः फलैर्हीनं वटधाना वटं यथा ॥ ४४ ॥  
  
फलैः पुरुषार्थैर्हीनम् ॥ ४४ ॥  
  
चिन्तानलशिखादग्धं कोपाजगरचर्वितम् ।  
कामाब्धिकल्लोलहतं विस्मृतात्मपितामहम् ॥ ४५ ॥  
  
विस्मृतः आत्मस्वरूपः पितामहो मूलकारणं येन ॥ ४५ ॥  
  
मृगं यूथादिव भ्रष्टं शोकोपहतचेतनम् ।  
पतङ्गकमिव ज्वालादग्धं विषयपावके ॥ ४६ ॥  
  
छिन्नमूलमिवाम्भोजं परमां म्लानिमागतम् ।  
छिन्नाङ्गमात्मनः स्थानाद्विशेषासङ्गदुःस्थितम् ॥ ४७ ॥  
  
आत्मनः स्वस्य स्थानान्निवासभूताद्देहभेदान्मृत्युनापनयने   
तत्तद्देहाभिमानविच्छेदाच्छिन्नाङ्गम् । अत एव   
तत्तद्देहविशेषासङ्गाद्दुःस्थितम् ॥ ४७ ॥  
  
विषयादिषु मध्यस्थं चित्ररूपेषु शत्रुषु ।  
दशास्वेतास्वनन्तासु लुठितं सङ्कटास्विति ॥ ४८ ॥  
  
विषयेन्द्रियदेहादिलक्षणेषु चित्ररूपेषु नानावैचित्र्यैः स्ववधोद्यतेषु शत्रुषु   
तद्विश्वासेन तन्मध्यस्थम् । इति प्रपञ्चितप्रकारास्वित्यर्थः ॥ ४८ ॥  
  
दुःखे निपतितं घोरे विहङ्गः सागरे यथा ।  
स्वबन्धास्थं जगज्जाले शून्ये गन्धर्वपत्तने ॥ ४९ ॥  
  
स्वस्य बन्धे बन्धनहेतौ तत्साधनदेहादौ च आस्था स्नेहातिशयो यस्य तत् ॥ ४९   
॥  
  
उह्यमानमनास्थाब्धौ मनो विषयविद्रुतम् ।  
उद्धरामरसङ्काश मातङ्गमिव कर्दमात् ॥ ५० ॥  
  
तत्त्वज्ञानतत्साधनादावनास्थानादरस्तद्रूपेऽब्धावुह्यमानं प्लवमानं   
मनस्तदास्थोपोद्बलनेनोद्धर ॥ ५० ॥  
  
बलीवर्दवदामग्नं मनो मदनपल्वले ।  
आलूनशीर्णावयवं बलाद्राम समुद्धर ॥ ५१ ॥  
  
चिरविषयभोगप्रयुक्तपुण्यक्षये   
परलोकगतिसाधनाभावादालूनशीर्णपादाद्यवयवप्रायम् । बलीवर्दपक्षे   
स्पष्टम् ॥ ५१ ॥  
  
शुभाशुभप्रसरपराहताकृतौ   
ज्वलज्जरामरणविषादमूर्च्छिते ।  
व्यथेह यस्य मनसि भो न जायते   
नराकृतिर्जगति स राम राक्षसः ॥ ५२ ॥  
  
प्रागुक्तानास्था परनिन्दनेनोपसंहरति - शुभाशुभेति । शुभानां   
काम्यसुकृतानामशुभानां निषिद्धकर्मणां च प्रसरैः पराहता   
मलिनीकृता आकृतिर्यस्य । ज्वलद्भिर्जरामरणविषादैर्मूर्च्छिते ईदृशे   
स्वमनसि सति यस्य व्यथा तदुद्धारफलचिन्ताप्रयुक्तपीडा न जायते स पुमान्   
नराकृतिप्रतिच्छन्नो राक्षस एवेत्यर्थः ॥ ५२ ॥  
  
इत्यार्षे श्रीवासिष्ठमहारामायणे वाल्मीकीये मो० स्थितिप्रकरणे   
जीवावतरणं नाम द्विचत्वारिंशः सर्गः ॥ ४२ ॥  
  
इति श्रीवासिष्ठमहारामायणतात्पर्यप्रकाशे स्थितिप्रकरणे जीवावतरणं   
नाम द्विचत्वारिंशः सर्गः ॥ ४२ ॥  
  
  