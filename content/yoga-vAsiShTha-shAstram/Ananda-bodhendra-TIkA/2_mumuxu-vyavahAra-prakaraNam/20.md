+++
title = "२०"

+++
विंशः सर्गः २०  
  
श्रीवसिष्ठ उवाच ॥  
  
आर्यसङ्गमयुक्त्यादौ प्रज्ञां वृद्धिं नयेद्बलात् ।  
ततो महापुरुषतां महापुरुषलक्षणैः ॥ १ ॥  
  
प्रज्ञाबुद्धिप्रकारोऽत्र महापुरुषलक्षणम् ।  
सदाचारक्रमाश्चोक्ताः परस्परविवर्धनाः ॥ १ ॥  
  
उक्तं ज्ञानं महापुरुषेष्वेव प्रतितिष्ठति नान्येषु । महापुरुषता च   
वक्ष्यमाणसदाचारेण सिद्ध्यतीति सदाचारं वर्णयितुमुपक्रममाणः   
श्रीवसिष्ठ उवाच - आर्येति । आदौ आर्याणां   
सङ्गमैस्तदुपदेशाचरणशिक्षणयुक्त्या प्रज्ञां वृद्धिं नयेत् । ततः   
स्वं महापुरुषलक्षणैर्वक्ष्यमाणैर्महापुरुषतां नयेत् ॥ १ ॥  
  
यो यो येन गुणेनेह पुरुषः प्रविराजते ।  
शिष्यते तं तमेवाशु तस्माद्बुद्धिं विवर्धयेत् ॥ २ ॥  
  
तत्र यदि सर्वे गुणा एकस्मिन् पुरुषे न लभ्येरंस्तर्हि यो यः पुरुषो येन येन   
गुणेन प्रभूतो विज्ञायते स तेनैवेतरेभ्यः शिष्यते विशिष्यते   
तस्मात्पुरुषात्त्तं तमेवाशु शिक्षित्वा स्वबुद्धिं विवर्धयेत् । शिक्षेत इति पाठे   
तु स्पष्टम् ॥ २ ॥  
  
महापुरुषता ह्येषा शमादिगुणशालिनी ।  
सम्यग्ज्ञानं विना राम सिद्धिमेति न काञ्चन ॥ ३ ॥  
  
एषा शमादिगुणप्रज्ञाशालितैव महापुरुषता ॥ ३ ॥  
  
प्। १२३)  
  
ज्ञानाच्छमादयो यान्ति वृद्धिं सत्पुरुषक्रमाः ।  
श्लाघनीयाः फलेनान्तर्वृष्टेरिव नवाङ्कुराः ॥ ४ ॥  
  
सत्पुरुषैः क्रम्यन्त आचर्यन्त इति सत्पुरुषक्रमाः सदाचारा अमानित्वादयश्च   
अन्तःफलेनात्मसुखाविर्भावेन श्लाघनीयाः प्रशस्याः ॥ ४ ॥  
  
शमादिभ्यो गुणेभ्यश्च वर्धते ज्ञानमुत्तमम् ।  
अन्नात्मकेभ्यो यज्ञेभ्यः शालिवृष्टिरिवोत्तमा ॥ ५ ॥  
  
शाल्याद्यन्नोत्पत्तिहेतुभूता वृष्टिरिव । तथाच स्मृतिः अग्नौ प्रास्ताहुतिः   
सम्यगादित्यमुपतिष्ठते । आदित्याज्जायते वृष्टिर्वृष्टेरन्नं ततः प्रजाः ॥   
इति ॥ ५ ॥  
  
गुणाः शमादयो ज्ञानाच्छमादिभ्यस्तथा ज्ञता ।  
परस्परं विवर्धन्ते ते अब्जसरसी इव ॥ ६ ॥  
  
युगपत्परस्परवृद्ध्यनुरूपदृष्टान्तोपन्यासायोक्तमेव पुनराह -   
गुणा इति । ते अब्जसरसी इवेत्युभयत्रापि प्रगृह्यत्वादसन्धिः अब्जैः सरसः   
शैत्यसौगन्ध्यशोभादिगुणैर्वृद्धिरत्र विवक्षिता ॥ ६ ॥  
  
ज्ञानं सत्पुरुषाचाराज्ज्ञानात्सत्पुरुषक्रमः ।  
परस्परं गतौ वृद्धिं ज्ञानसत्पुरुषक्रमौ ॥ ७ ॥  
  
एवं ज्ञानसदाचारयोरपि परस्परवृद्धिहेतुतेत्याह - ज्ञानमिति ॥ ७ ॥  
  
शमप्रज्ञादिनिपुणपुरुषाथक्रमेण च ।  
अभ्यसेत्पुरुषो धीमाञ्ज्ञानसत्पुरुषक्रमौ ॥ ८ ॥  
  
शमेन प्रज्ञामहापुरुषतादिना च निपुणो यः पुरुषार्थः   
श्रवणादिप्रयत्नस्तत्क्रमेण ज्ञानसदाचारावभ्यसेत् ॥ ८ ॥  
  
न यावत्सममभ्यस्तौ ज्ञानसत्पुरुषक्रमौ ।  
एकोऽपि नैतयोस्तात पुरुषस्येह सिध्यति ॥ ९ ॥  
  
यथा कलमरक्षिण्या गीत्या वितततालया ।  
खगोत्सादेन सहितं गीतानन्दः प्रसाध्यते ॥ १० ॥  
  
विवृद्धिफलमपि तयोस्तुल्यकालमेव भवतीति सदृष्टान्तमाह - यथेति   
द्वाभ्याम् । पक्वशालिक्षेत्ररक्षिण्याः स्त्रियाः खगोत्सादनांशे   
व्यापारान्तराकर्त्र्या अपि विततकरतालध्वनियुक्तया गीत्या   
आनुषङ्गिकखगोत्सादेन तुल्यकालो गीतानन्दः प्रवर्तते [१] ॥ १० ॥  
  
ज्ञानसत्पुरुषेहाभ्यामकर्त्रा कर्तृरूपिणा ।  
तथा पुंसा निरिच्छेन सममासाद्यते पदम् ॥ ११ ॥  
  
तथा ज्ञानविघ्नरागमानादिनिरासांशे निरिच्छेन । अत एवाकर्त्रापि   
ज्ञानसाधनश्रवणसदाचाराभ्यामनुष्ठिताभ्यां   
तन्मात्रकर्तृरूपिणां पुंसां आनुषङ्गिकविघ्ननिरासेन समं   
परमपदमासाद्यते ॥ ११ ॥  
  
सदाचारक्रमः प्रोक्तो मयैवं रघुनन्दन ।  
तथोपदिश्यते सम्यगेवं ज्ञानक्रमोऽधुना ॥ १२ ॥  
  
यथा एवम्प्रकारोऽयं सदाचारक्रमो मया प्रोक्तस्तथा अधुना उत्तरप्रकरणे   
ज्ञानक्रम उपदिश्यते इति वक्ष्यमाणप्रतिज्ञा ॥ १२ ॥  
  
इदं यशस्यमायुष्यं पुरुषार्थफलप्रदम् ।  
तज्ज्ञादाप्ताच्च सच्छास्त्रं श्रोतव्यं किल धीमता ॥ १३ ॥  
  
साधनकलापोपदेशं फलकीर्तनोपसंहरति - इदमित्यादिना । किलेति   
साम्प्रदायिकार्थप्रसिद्धौ ॥ १३ ॥  
  
श्रुत्वा त्वं बुद्धिनैर्मल्याद्बलाद्यास्यसि तत्पदम् ।  
यथा कतकसंश्लेषात्प्रसादं कलुषं पयः ॥ १४ ॥  
  
बलादिति साधनप्रभावोक्तिः । प्रसादं नैर्मल्यम् ॥ १४ ॥  
  
विदितवेद्यमिदं हि मनो मुने-  
र्विवशमेव हि याति परं पदम् ।  
यदवबुद्धमखण्डितमुत्तमं   
तदवबोधवशान्न जहाति हि ॥ १५ ॥  
  
मुनेः प्रकृतसाधनसम्पत्त्या मननशीलस्य मनो विदितवेद्यं   
सत्तद्बलाद्विवशं परं पदमनिच्छदपि याति । न केवलं   
साधनप्राबल्यादेवैवं किन्तु वेद्यतत्त्वस्वभावादपीत्याह - यदिति ।   
अवबोधवशादवबोधाधीनत्वात् । अवबोधात्मकचरमवृत्तीद्धत्वादिति यावत् ।   
अवधूयाज्ञानतत्कार्यं बुद्धं जागरूकमखण्डितमुत्तमं यत्पदं   
तन्मनो न जहाति । अज्ञानतत्कार्यान्तरैः समं भाधत एवेत्यर्थः । हीति   
विद्वत्प्रसिद्धौ । तथाचाहुः देहात्मज्ञानवज्ज्ञानं देहात्मज्ञानबाधकम्   
। आत्मन्येव भवेद्यस्य स नेच्छन्नपि मुच्यते ॥ १५ ॥  
  
इत्यार्षे श्रीवासिष्ठमहारामायणे द्वात्रिंशत्साहस्र्यां संहितायां   
वाल्मीकीये मोक्षोपाये मुमुक्षुव्यवहारप्रकरणे सदाचारनिरूपणं   
नाम विंशतितमः सर्गः ॥ २० ॥  
  
इति श्रीवासिष्ठमहारामायणतात्पर्यप्रकाशे मुमुक्षुव्यवहारप्रकरणे   
सदाचारनिरूपणं नाम विंशतितमः सर्गः ॥ २० ॥  
  
समाप्तमिदं मुमुक्षुव्यवहारप्रकरणम् ।  
  
  
  