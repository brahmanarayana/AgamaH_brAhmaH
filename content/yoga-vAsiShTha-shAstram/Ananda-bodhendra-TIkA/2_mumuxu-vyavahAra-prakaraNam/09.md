+++
title = "०९"

+++
नवमः सर्गः ९  
  
श्रीराम उवाच ॥  
  
भगवन्सर्वधर्मज्ञ प्रतिष्ठामलमागतम् ।  
यल्लोके तद्वद ब्रह्मन्दैवं नाम किमुच्यते ॥ १ ॥  
  
दैवापलापसिद्ध्यर्थं मनोमान्त्रत्वमुच्यते ।  
कर्मणः सफलस्यान्न मनसश्च चिदात्मता ॥ १ ॥  
  
पूर्व पौरुषस्वातन्त्र्यसिद्धये क्वचिद्दैवमसदेव नास्त्येवेत्यपलपितम् ।   
क्वचित्तु प्राक्तनप्रयत्नजन्यकरैव दैवं पौरुषमेव वा दैवमित्युक्तम् । तत्र   
प्रथमकल्पे दृढतरलोकवेदप्रसिद्धेर्निरालम्बनत्वापत्तिमसति दुर्बले   
[दुर्बले तत्सापेक्ष इति पाठः] तत्सापेक्षपौरुषप्राबल्योक्तिविरोधं च   
द्वितीये तु असद्दैवमिति प्रतिज्ञानुपपत्तिमाधुनिकप्रवृत्तीनामपि   
पूर्वकर्मफलतया तदनुगुणतयैवोत्पत्तौ तद्विरोधित्वाभावेन   
ताभिस्तज्जयोक्तिविरोधं तत्पारतन्त्र्येऽपि पुरुषस्वातन्त्र्यविघातं चाक्षेप्स्यामीति   
गूढाभिसन्धिः श्रीरामस्तदर्थ गुरोः कतरस्मिन्कल्पे निर्भर इति   
जिज्ञासुरुवाच - भगवन्निति । प्रतिष्ठां प्रसिद्धिमलमत्यन्तमागतं   
प्राप्तं यद्दैवं तत्किमसदुत सदेवेत्यर्थः ॥ १ ॥  
  
श्रीवसिष्ठ उवाच ॥  
  
पौरुषं सर्वकार्याणां कर्तृ राघव नेतरत् ।  
फलभोक्तृ च सर्वत्र न दैवं तत्र कारणम् ॥ २ ॥  
  
एवं पृष्टो ज्ञातरामाभिप्रायः श्रीवसिष्ठोऽपि दैवापलापोपपत्त्यैव   
जगदपलापेनाद्वितीयमात्मतत्त्वं बुबोधयिषुः कल्पयोः फलतो नास्ति भेद इति   
गूढाभिप्रायः । प्रथमकल्पमेवावलम्ब्योक्तमेवोवाच - पौरुषमिति ।   
वस्तुत उदासीनत्वादात्मनो न कर्तृत्वं न वा भोक्तृत्वमिति द्योतनाय   
करणेऽपि पौरुषे तत्कर्तृताव्यपदेशः ॥ २ ॥  
  
दैवं न किञ्चित्कुरुते न भुङ्क्ते न च विद्यते ।  
न दृश्यते नाद्रियते केवलं कल्पनेदृशी ॥ ३ ॥  
  
विवेकिभिर्नाद्रियते । कल्पनानिरूढभ्रान्तिर्लोकानामित्यर्थः ॥ ३ ॥  
  
सिद्धस्य पौरुषेणेह फलस्य फलशालिना ।  
शुभाशुभार्थसम्पत्तिर्दैवशब्देन कथ्यते ॥ ४ ॥  
  
निरालम्बनत्वानुपपत्तिं परिहरति - सिद्धस्येति । फलशालिना अवश्यं   
फलवता पौरुषेण सिद्धस्य वनितापिण्डादेर्भर्तृसपत्न्यादिभिः   
शुभाशुभं यत्प्राप्यते तदेवालम्ब्य दैवमिति व्यवह्रियत इत्यर्थः ॥ ४ ॥  
  
पौरुषोपनता नित्यमिष्टानिष्टस्य वस्तुनः ।  
प्राप्तिरिष्टाप्यनिष्टा वा दैवशब्देन कथ्यते ॥ ५ ॥  
  
प्रथममिष्टस्य पश्चादनिष्टापि प्राप्तिर्भवति कदाचित्प्रथममनिष्ठस्य   
पश्चादिष्टापीति तथोक्तिः कथ्यते । लोकैरिति शेषः ॥ ५ ॥  
  
भावी [भावी पौरुषजः] त्ववश्यमेवार्थः   
पुरुषार्थैकसाधनः ।  
यः सोऽस्मिṁल्लोकसङ्घाते दैवशब्देन कथ्यते ॥ ६ ॥  
  
लोकायतिकानां मतमाह - भावीति । पुरुषार्थोऽत्र भोगः ॥ ६ ॥  
  
ननु राघव लोकस्य कस्यचित्किञ्चिदेव हि ।  
दैवमाकाशरूपं हि करोति न करोति च ॥ ७ ॥  
  
सिद्धान्तमाह - नन्विति । कस्यचित्किञ्चिदेव दैवमाकाशरूपं   
शून्यकल्पं नभोनैल्यसदृशं वा करोति भ्रान्तदृशा । न करोति   
विवेकिदृशा ॥ ७ ॥  
  
पुरुषार्थस्य सिद्धस्य शुभाशुभफलोदये ।  
इदमित्थं स्थितमिति योक्तिस्तद्दैवमुच्यते ॥ ८ ॥  
  
इदं फलमित्थमेतद्बीजात्मना प्राक् स्थितम् ॥ ८ ॥  
  
इत्थं ममाभवद्बुद्धिरित्थं मे निश्चयो ह्यभूत् ।  
इति कर्मफलप्राप्तौ योक्तिस्तद्दैवमुच्यते ॥ ९ ॥  
  
इष्टानिष्टफलप्राप्ताविदमित्यस्य वाचकम् ।  
आश्वासनामात्रवचो दैवमित्येव कथ्यते ॥ १० ॥  
  
इष्टानिष्टफलयोः प्राप्तौ सत्यामिदं प्राक्तनं कर्म इत्थमेवं   
प्रकारमित्यस्यार्थस्य सर्वकल्पनानां पौरुषे एवान्तर्भावः ॥ १० ॥  
  
श्रीराम उवाच ।  
  
भगवन्सर्वधर्मज्ञ यत्प्राक्कर्मोपसञ्चितम् ।  
तद्दैवं [तदेतद्दैवमित्युक्तं इति पाठः]   
दैवमित्युक्तमपमृष्टं कथं त्वया ॥ ११ ॥  
  
कल्पद्वयाभेदोक्त्याऽशयमप्रतिपद्यमानः प्रथमकल्पेनोपक्रम्य   
द्वितीयकल्पेनोपसंहारे विरोधं मन्यमानः स्वाभिसन्धिं प्रकाशयन्   
श्रीराम उवाच - भगवन्निति । यत्प्राक्तनं कर्म तदेव पुनःपुनर्दैवमिति   
यद्युक्तं तर्हि तद्विद्यत एव न विद्यते इति त्वया कथमपमृष्टमपलपितम् ।   
अपलापवचनस्य कोऽभिप्राय इत्यर्थः ॥ ११ ।  
  
श्रीवसिष्ठ उवाच ॥  
  
साधु राघव जानासि शृणु वक्ष्यामि तेऽखिलम् ।  
दैवं नास्तीति ते येन स्थिरा बुद्धिर्भविष्यति ॥ १२ ॥  
  
स्वाभिसन्धिं प्रकटयन् श्रीवसिष्ठ उवाच - साध्विति । जानासि विरोधं   
कल्पद्वयेऽपि दोषांश्चेति भावः । स्थिरा दोषाशङ्कानुपहता ॥ १२ ॥  
  
प्। ९२)  
  
या मनोवासना पूर्वं बभूव किल भूरिशः ।  
सैवेयं कर्मभावेन नृणां परिणतिं गता ॥ १३ ॥  
  
कर्मभावेन कायिकवाचिककर्मभावेन । यद्धि मनसा ध्यायति तद्वाचा वदति   
तत्कर्मणा करोति इति श्रुतेस्तथैवानुभवाच्चेति भावः ॥ १३ ॥  
  
जन्तुर्यद्वासनो राम तत्कर्ता [तत्कर्मा इति पाठः] भवति क्षणात्   
।  
अन्यकर्मान्यभावश्चेत्येतन्नैवोपपद्यते ॥ १४ ॥  
  
तदेवान्वयव्यतिरेकोपदर्शनेनोपपादयति - जन्तुरिति ॥ १४ ॥  
  
ग्रामगो ग्राममाप्नोति पत्तनार्थी च पत्तनम् ।  
यो यो यद्वासनस्तत्र स स प्रयतते सदा ॥ १५ ॥  
  
विशेषे सहचारदर्शनात्सामान्ये व्याप्तिः सिद्धेत्याह - ग्रामग इति ।   
ग्रामगो ग्रामगमनगोचरोद्भूतवासनः ॥ १५ ॥  
  
यदेव तीव्रसंवेगाद्दृढं कर्म कृतं पुरा ।  
तदेव दैवशब्देन पर्यायेणेह कथ्यते ॥ १६ ॥  
  
तीव्रसंवेगात् फलाभिलाषातिशयात् । कर्मप्रयत्नप्राबल्येन कृतं यत् ॥ १६ ॥  
  
एवं कर्मस्थकर्माणि कर्मप्रौढा स्ववासना ।  
वासना मनसो नान्या मनो हि पुरुषः स्मृतः ॥ १७ ॥  
  
कर्मसु तिष्ठन्तीति कर्मस्थाः कर्तारस्तेषां सर्वाणि कर्माण्येवमुक्तरीत्यैव   
भवन्ति । कर्म च प्रौढा उपचिता स्ववासनैव । वासना च स्वकारणान्मनसो   
नान्या वाचारम्भणं विकारो नामधेयम् इति श्रुत्युक्तन्यायात् । यद्यपि   
वाक्काययोरपि कर्म दृश्यते तथापि तयोरपि विमर्शे मनोवासनामात्रत्वं   
वक्ष्यमाणमभिप्रेत्यैवमुक्तम् । मनश्च पुरुषः पूर्णात्मैव न ततो   
व्यतिरिच्यते । तन्मनोऽकुरुत आत्मन्वी स्याम् इतीत्यादिश्रुतेर्मनसः   
पुरुषविवर्तत्वादिति भावः ॥ १७ ॥  
  
यद्दैवं तानि कर्माणि कर्म साधो मनो हि तत् ।  
मनो हि पुरुषस्तस्माद्दैवं नास्तीति निश्चयः ॥ १८ ॥  
  
पुरुषस्य च परमार्थतो निर्विकारचिन्मात्ररूपत्वान्मनसोऽसत्त्वे   
कर्मासत्त्वात्तदात्मकदैवासत्त्वं [कर्मासत्त्वमतस्तदात्मक इति   
पाठः] फलितमित्याह - यदिति ॥ १८ ॥  
  
एष एव मनोजन्तुर्यद्यत्प्रयतते हितम् ।  
कृतं तत्तदवाप्नोति स्वत एव हि दैवतः ॥ १९ ॥  
  
प्राणन्नेव प्राणो नाम भवति वदन् वाक्पश्यंश्चक्षुः शृण्वञ्श्रोत्रं   
मन्वानो मनः इति श्रुतेरात्मन एवाध्यासान्मन आदिभावेन स्थितस्य   
कर्मतत्फलभावेनाप्यवस्थितिरिति स एव दैवमिति यद्युच्यते तर्ह्यस्तु नाम न   
तेन पुरुषस्वातन्त्र्यविधात इत्याशयेनाह - एष एवेति । मनः मन   
आदिभावं प्राप्तः ॥ १९ ॥  
  
मनश्चित्तं वासना च कर्म दैवं च निश्चयः ।  
राम दुर्निश्चयस्यैताः सञ्ज्ञाः सद्भिरुदाहृताह् ॥ २० ॥  
  
यद्यत्यन्तासदेव मनस्तर्हि कथं तेन व्यवहारसिद्धिर्वन्ध्यापुत्रादिना   
तददर्शनादित्याशङ्क्ययौक्तिकदृशा तस्यानिर्वचनीयतां दर्शयन्   
तदेतद्धृदयं मनश्चैतत्सञ्ज्ञानमाज्ञानं विज्ञानं प्रज्ञानम्   
इत्यादिश्रुतिमनुरुध्य मनस एव दैवादिसञ्ज्ञाभेदा इत्याह - मन इति ।   
दुर्निश्चयस्य सत्त्वासत्त्वचिज्जडत्वभेदाभेदादिना तत्त्वतो निश्चेतुमशक्यस्य   
मिथ्याभूतस्य मनसस्तदात्मतापन्नस्य पुरुषस्येति यावत् ॥ २० ॥  
  
एवन्नामा हि पुरुषो दृढभावनया यथा ।  
नित्यं प्रयतते राम फलमाप्नोत्यलं तथा ॥ २१ ॥  
  
तथाच पुरुषस्वातन्त्र्यं सिद्धमित्याह - एवन्नामेति । एवं   
पूर्वोक्तविधानि नामानि यस्य ॥ २१ ॥  
  
एवं पुरुषकारेण सर्वमेव रघूद्वह ।  
प्राप्यते नेतरेणेह [नचिरेणेह इति पाठः] तस्मात्स शुभदोऽस्तु ते   
॥ २२ ॥  
  
स पुरुषकारः ॥ २२ ॥  
  
श्रीराम उवाच ॥  
  
प्राक्तनं वासनाजालं नियोजयति मां यथा ।  
मुने तथैव तिष्ठामि कृपणः किं करोम्यहम् ॥ २३ ॥  
  
एवमपि प्राक्तनवासनापरवशस्य नेदानीं स्वातन्त्र्यसिद्धिरिति रामः   
शङ्कते - प्राक्तनमिति । कृपणो दीनः । परवश इति यावत् ॥ २३ ॥  
  
श्रीवसिष्ठ उवाच ।  
  
अत एव हि राम त्वं श्रेयः प्राप्नोषि शाश्वतम् ।  
स्वप्रयत्नोपनीतेन पौरुषेणैव नान्यथा ॥ २४ ॥  
  
अस्त्विदानीं फले अस्वातन्त्र्यं औत्तरकालिकफलानुकूले यत्ने तु   
स्वातन्त्र्यमस्त्येव । सद्विद्यासम्पन्नजन्मानुमितसत्प्रयत्नप्रारब्धफलायाः   
पूर्ववासनायाः स्वविरुद्धफलमात्रप्रतिरोधकत्वात्तदधिकृतजन्मन्यपि   
तत्प्रवृत्त्यस्वातन्त्र्ये   
कर्मब्रह्मविद्यापरशास्त्रवैयर्थ्यप्रसङ्गादित्यभिप्रेत्य श्रीवसिष्ठ उवाच   
- अत एव हीति । अतः अधिकृतजन्महेतुवासनानुगुण्यादेव ।   
वासनानुगुण्यस्य जन्मविवेकसम्पद्विशेषेणानुमानादिति भावः । प्राप्नोषि   
प्राप्स्यसि । वर्तमानसामीप्ये वर्तमानवद्यपदेशः ॥ २४ ॥  
  
द्विविधो वासनाव्यूहः शुभश्चैवाशुभश्च ते ।  
प्राक्तनो विद्यते राम द्वयोरेकतरोऽथ वा ॥ २५ ॥  
  
उक्तमेवार्थं समर्थयितुं वासनां विभज्य पृच्छति - द्विविध इति ॥ २५ ॥  
  
वासनौघेन शुद्धेन तत्र चेदद्य नीयसे ।  
तत्क्रमेण शुभेनैव पदं प्राप्स्यसि शाश्वतम् ॥ २६ ॥  
  
तत्राद्ये तावदाह - वासनौघेनेति ॥ २६ ॥  
  
अथ चेदशुभो भावस्त्वां योजयति सङ्कटे ।  
प्राक्तनस्तदसौ यत्नाज्जेतव्यो भवता बलात् ॥ २७ ॥  
  
द्वितीयेऽप्याह - अथेति । न स्वातन्त्र्येण वासनानामुद्बोधः ।   
किन्तूद्बोधकानुसारेण । यद्यसत्समागमादिना दैवादेका   
अशुभवासनोद्भवेत्सापि तद्विरोधिसाधुसङ्गमसच्छास्त्रसेवनेन   
विरोधिवासनामुद्भाव्योत्पाद्य वा झटिति तिरस्कार्येत्यर्थः ॥ २७ ॥  
  
प्राज्ञश्चेतनमात्रस्त्वं न देहस्त्वं जडात्मकः ।  
अन्येन चेतसा [चेत्यसे तत्त्वं इति पाठः] तत्ते चेत्यत्वं क्वेव   
विद्यते ॥ २८ ॥  
  
ननु यो मनसि तिष्ठन्मनसोन्तरो यं मनो न वेद इति मनसः प्रेरकः   
प्राज्ञात्मान्यः श्रूयते तदधीने मनोवासनोद्भवे कथं मम   
सद्वासनोद्भवस्वातन्त्र्यमित्याशङ्क्याह - प्राज्ञ इति ।   
यश्चेतनमात्रश्चिन्मात्रस्वभावः प्राज्ञः श्रुतः स एव त्वं न जडात्मकः   
सूक्ष्मः स्थूलो वा देहस्त्वं येनान्यः स्याः । नान्योऽतोऽस्ति द्रष्टा तत्त्वमसि   
इत्यादिश्रुतेः । तत्तस्मादेवं चिन्मात्रस्वरूपस्य तव अन्येन चेतसा चेतनेन   
चेत्यात्वं भास्यत्वं क्व विद्यते । यदि प्राज्ञस्त्वदन्यः स्यात्तर्हि   
चितश्चिदन्तरेण प्रकाशायोगात्त्वामपश्यन्न सर्वज्ञ एव स स्यादतस्त्वमेव   
स इति व्यतिहारेणैक्यं सिद्धमिति भावः । पाठान्तरे [पाठान्तरं अन्येन   
चेत्यसे चेत्ते चेतस्त्वं क्वेव विद्यते इति] अन्येन त्वं चेत् यदि चेत्यसे भास्यसे   
तर्हि ते तव चेतस्त्वं चेतनत्वं क्व विद्यते । चिद्भास्यस्य   
जडत्वापत्तेर्दुर्वारत्वादित्यर्थः ॥ २८ ॥  
  
प्। ९३)  
  
अन्यस्त्वां चेतयति चेत्तं चेतयति कोऽपरः ।  
क इमं चेतयेत्तस्मादनवस्था न वास्तवी ॥ २९ ॥  
  
चितश्चिदन्तरवेद्यत्वे तदप्यन्यवेद्यमित्यनवस्थापि स्यादित्याह - अन्य इति ।   
इमं तच्चेतयितारं कश्चेतयेत् । तस्याप्यन्यश्चेदनवस्था स्यात् सा च न वास्तवी   
वस्तुसिद्धिकरीति तव सद्वासनोद्बोधयत्ने स्वातन्त्र्यमव्याहृतमिति भावः ॥ २९   
॥  
  
शुभाशुभाभ्यां मार्गाभ्यां वहन्ती वासनासरित् ।  
पौरुषेण प्रयत्नेन योजनीया शुभे पथि ॥ ३० ॥  
  
पुरुषस्वातन्त्र्यप्रसाधनस्य फलमाह - शुभाशुभाभ्यामिति ॥ ३० ॥  
  
अशुभेषु समाविष्टं शुभेष्वेवावतारय ।  
स्वं मनः पुरुषार्थेन बलेन बलिनां वर ॥ ३१ ॥  
  
अशुभाच्चालितं याति शुभं तस्मादपीतरत् ।  
जन्तोश्चित्तं तु शिशुवत्तस्मात्तच्चालयेद्बलात् ॥ ३२ ॥  
  
चित्तनदी हि द्वेधा प्रवहति पुण्याय च पापाय च तत्रैकस्रोतोनिरोधे अपरत्र   
द्विगुणं वहतीति योगशास्त्रोक्तिमनुसृत्याह - अशुभादिति । चालितं   
निवारितम् । तस्माच्छुभादपि चालितमितरदशुभम् । चालयेदशुभादिति शेषः ॥   
३२ ॥  
  
समता सान्त्वनेनाशु न द्रागिति शनैः शनैः ।  
पौरुषेणैव यत्नेन पालयेच्चित्तबालकम् ॥ ३३ ॥  
  
इति उक्तक्रमेण चित्तबालकमाशु शीघ्रमेव रागादिवैषम्यत्याजनेन   
स्वाभाविक्यां समतायां सान्त्वनेन निर्दोषतामापाद्य   
शनैःशनैरात्मस्वरूपे निरोधलक्षणेन पौरुषेण प्रयत्नेन पालयेन्नतु   
द्रागेव हठान्निरुध्यादुद्वेगात् समाधानभ्रंशो मा भूदिति । तथाच   
भगवद्वचनं शनैःशनैरुपरमेद्बुद्ध्या धृतिगृहीतया इत्यादि ॥ ३३ ॥  
  
वासनौघस्त्वया पूर्वमभ्यासेन घनीकृतः ।  
शुभो वाप्यशुभो वापि शुभमद्य घनीकुरु ॥ ३४ ॥  
  
त्वया शुभो वा अशुभो वा घनीकृतोऽस्तु नाम तथाप्यद्य शुभमेव   
घनीकुरु । प्रथमे फलशैघ्र्याय द्वितीये तु विरोधिनिरासाय   
तस्यावश्यकत्वादिति भावः ॥ ३४ ॥  
  
प्रागभ्यासवशाद्याता यदा ते वासनोदयम् ।  
तदाभ्यासस्य साफल्यं विद्धि त्वमरिमर्दन ॥ ३५ ॥  
  
न च वासनाभ्यासस्य वैफल्यं शङ्क्यं पूर्ववासनाभ्यासेषु प्रत्यक्षतः   
फलकॢप्तेरित्याह - प्रागिति । उदयमुद्भवं घनीभावमित्यर्थः ॥ ३५ ॥  
  
इदानीमपि ते याति घनतां वासनानघ ।  
अभ्यासवशतस्तस्माच्छुभाभ्यासमुपाहर ॥ ३६ ॥  
  
इदानीमपीति । तद्वदेवेति भावः ॥ ३६ ॥  
  
पूर्वे चेद्धनतां याता नाभ्यासात्तव वासना ।  
वर्घिष्यते तु नेदानीमपि तात सुखी भव ॥ ३७ ॥  
  
प्राक्तनवासनाघनीभावेऽपि सन्दिहानं प्रत्याह - पूर्वमिति । तथाच   
यथोचितं सुखेन व्यवहर्तव्यमिति न   
दुर्वासनावृद्धिप्रयुक्तानर्थसम्भावनेन विषादस्ते युक्त इति भावः ॥ ३७ ॥  
  
सन्दिग्धायामपि भृशं शुभामेव समाहर ।  
अस्यां तु वासनावृद्धौ शुभाद्दोषो न कश्चन ॥ ३८ ॥  
  
तर्हि किमिति शुभवासनावर्धने मां प्रवर्तयसि तत्राह -   
सन्दिग्धायामपीति । समाहर उपचिनु । शुभादाचरणादस्यां शुभायां   
वासनावृद्धौ तु न कश्चन दोषः । शुभाशुभफलारम्भे सन्दिग्धेऽपि   
शुभं चरेत् । यदि न स्यात्तदा किं स्याद्यदि स्यान्नास्तिको हतः ॥ इति न्यायादिति   
भावः ॥ ३८ ॥  
  
यद्यदभ्यस्यते लोके तन्मयेनैव भूयते ।  
इत्याकुमारं प्राज्ञेषु दृष्टं सन्देहवर्जितम् ॥ ३९ ॥  
  
वस्तुतस्तु न सन्देहसम्भावना ।   
अन्यत्राप्यभ्यासस्याभ्यस्यमानदार्ढ्यहेतुत्वकॢप्तेरित्याह - यद्यदिति ॥   
३९ ॥  
  
शुभवासनया युक्तस्तदत्र भव भूतये ।  
परं पौरुषमाश्रित्य विजित्येन्द्रियपञ्चकम् ॥ ४० ॥  
  
अव्युत्पन्नमना यावद्भवानज्ञाततत्पदः ।  
गुरुशास्त्रप्रमाणैस्तु निर्णीतं तावदाचर ॥ ४१ ॥  
  
तर्हि कियत्कालं शुभवासना अभ्यसनीया तत्राह - अव्युत्पन्नेति ।   
तत्त्वज्ञानपर्यन्तमित्यर्थः । प्रमाणानि युक्त्यनुभवादीनि ॥ ४१ ॥  
  
ततः पक्वकषायेण नूनं विज्ञातवस्तुना ।  
शुभोप्यसौ त्वया त्याज्यो वासनौघो निराधिना ॥ ४२ ॥  
  
पक्वा वस्त्रादिलग्नमलभागाः क्षारपाकेनेव शिथिलिता रागादिवासनाकषाया   
यस्य तेन । ततस्तदनन्तरं विज्ञातात्मवस्तुना । तथाच स्मृतिः - कषाये   
कर्मभिः पक्वे ततो ज्ञानं प्रजायते इति । अत एव निराधिना   
अपगतमासदुःखेन पूर्णेनेति यावत् ॥ ४२ ॥  
  
यदतिसुभगमार्यसेवितं त-  
च्छुभमनुसृत्य मनोज्ञभावबुद्ध्या ।  
अधिगमय पदं सदा विशोकं   
तदनु तदप्यवमुच्य साधु तिष्ठ ॥ ४३ ॥  
  
उक्तमेवार्थं सङ्क्षिप्योपसंहरन्नाचरणीयं शुभं लक्षयति - यदिति ।   
मनोज्ञभावाः शुभवासनास्तत्सम्पन्नया बुद्ध्या पदं परमार्थवस्तु   
अधिगमय साक्षात्कुरु । तच्छुभवासनानुसरणमप्यवमुच्यसाधुरूपे तिष्ठ   
॥ ४३ ॥  
  
इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे   
कर्मविचरो नाम नवमः सर्गः ॥ ९ ॥  
  
इति श्रीवासिष्ठमहारामायणतात्पर्यप्रकाशे मुमुक्षुव्यवहारप्रकरणे   
कर्मविचारो नाम नवमः सर्गः ॥ ९ ॥  
  