+++
title = "१२"

+++
द्वादशः सर्गः १२   
  
श्रीवसिष्ठ उवाच ॥  
  
परिपूर्णमना मान्यः प्रष्टुं जानासि राघव ।  
वेत्सि चोक्तं च तेनाहं प्रवृत्तो वक्तुमादरात् ॥ १ ॥  
  
अनर्थता भवगतेर्ज्ञानमाहात्म्यमुत्तमम् ।  
रामे च प्रच्छकगुणसमृद्धिरिह वर्ण्यते ॥ १ ॥  
  
अन्येषामपि विवेकवैराग्यदार्ढ्याय संसारगतेरनर्थरूपतां   
ज्ञानमाहात्म्यं च विवक्षुस्तत्प्ररोचनाय न केवलं त्वयि सविकासा बुद्धिरेव   
अपित्वन्येऽपि बहवो गुणाः प्रच्छकलक्षणं च समग्रमस्तीति प्रशंसनेन   
रामं प्रोत्साहयन् श्रीवसिष्ठ उवाच - परिपूर्णमना इति ।   
उक्तवक्ष्यमाणैर्गुणैः परिपूर्णं मनो यस्य । उक्तं च सामान्योक्तिसूचितमपि   
वेत्सि विशिष्यावधारयसि ॥ १ ॥  
  
प्। १००)  
  
रजस्तमोभ्यां रहितां शुद्धसत्त्वानुपातिनीम् ।  
मतिमात्मनि संस्थाप्य ज्ञानं श्रोतुं स्थिरो भव ॥ २ ॥  
  
रजसा मतेश्चापलं स्यात्तमसा त्वावरणमतस्तद्रहितामत एव   
शुद्धसत्त्वगुणे परमात्मनि चानुपातिनीम् । आत्मनि संस्थाप्य स्वस्थीकृत्य ।   
स्थिर उद्युक्तः ॥ २ ॥  
  
विद्यते त्वयि सर्वैव प्रच्छकस्य गुणावली ।  
वक्तुर्गुणाश्चैव [गुणावली च मयि इति मुद्रितपुस्तके पाठः] मयि   
रत्नश्रीर्जलधौ यथा ॥ ३ ॥  
  
रत्नानां श्रीः सम्पत् रत्नसहिता श्रीर्लक्ष्मीश्च ॥ ३ ॥  
  
आप्तवानसि वैराग्यं विवेकासङ्गजं सुत ।  
चन्द्रकान्त इवार्द्रत्वं लग्नचन्द्रकरोत्करः ॥ ४ ॥  
  
शिष्यांश्च पुत्रवत्पश्येत् इति न्यायात्सुतेति सम्बोधनम् । आर्द्रत्वं सद्रवताम् ।   
लग्नश्चन्द्रकराणामुतकरो यस्मिन् ॥ ४ ॥  
  
चिरमाशैशवादेव तवाभ्यासोऽस्ति सद्गुणैः ।  
शुद्धैः शुद्धस्य दीर्घैश्च पद्मस्येवातिसन्ततैः ॥ ५ ॥  
  
अभ्यासः परिशीलनम् । सम्बन्ध इति यावत् । शुद्धस्य तव । दीर्घैः   
सर्वदिक्प्रसृतैः । सन्ततैरविच्छिन्नैः । पद्मपक्षे गुणैस्तन्तुभिः   
सौरभ्यादिभिश्च ॥ ५ ॥  
  
अतः शृणु कथां वक्ष्ये त्वमेवास्या हि भाजनम् ।  
न हि चन्द्रं विना शुद्धा सविकासा कुमुद्वती ॥ ६ ॥  
  
भाजनं श्रवणफलप्रबोधाधारः । शुद्धा शुभ्रा । सविकासा   
चन्द्रकृतप्रबोधाधारः । यथा चन्द्र एव कुमुद्वती सविकासा तथेयं कथा   
त्वय्येव सविकासेति वार्थः ॥ ६ ॥  
  
ये केचन समारम्भा याश्च काश्चन दृष्टयः ।  
ते च ताश्च पदे दृष्टे निःशेषं यान्ति वै शमम् ॥ ७ ॥  
  
नन्वस्य कथाश्रवणसमारम्भस्य कोऽवधिरिति   
चेत्परमपददर्शनविश्रान्तिरेवेत्यभिप्रेत्याह - ये केचनेति । ते सर्वे   
समारम्भास्ताः सर्वाः प्रमाणप्रमेयदृष्टयः । नन्विह पुमान्त्रिया   
इत्येकशेषेण भाव्यम् न हि द्वन्द्व इवैकशेषो वैकल्पिक इति चेत्सत्यम् ।तथापि   
महाभाष्याद्यभियुक्तप्रयोगेष्वेकशेषवृत्तेः   
स्वपदविग्रहवाक्यप्रयोगदर्शनाददोषः ॥ ७ ॥  
  
यदि विज्ञानविश्रान्तिर्न भवेद्भव्यचेतसः ।  
तदस्यां संसृतौ साधुश्चिन्तामौढ्यं सहेत कः ॥ ८ ॥  
  
उक्तविश्रान्तावनाश्वासं वारयति - यदीति । साधुर्विवेकी कः सहेत ।   
तदसहनात्त्वरितं [त्वमिह देह इति पाठः] देहत्यागोद्युक्तः स्यादिति   
भावः ॥ ८ ॥  
  
परं प्राप्य विलीयन्ते सर्वा मननवृत्तयः ।  
कल्पान्तार्कगणासङ्गात्कुलशैलशिला इव ॥ ९ ॥  
  
न केवलं बाह्यदृष्टय एव विलीयन्तेऽपि तु मानसा [मानस्योऽपीति   
पाठः] अपीत्याह - परमिति । तथाच श्रुतिः - भिद्यते   
हृदयग्रन्थिश्छिद्यन्ते सर्वसंशया । क्षीयन्ते चास्य कर्माणि तस्मिन्दृष्टे   
परावरे इति । दृष्टान्तपक्षे हिरण्यगर्भस्यायुरन्तम् ॥ ९ ॥  
  
दुःसहा राम संसारविषावेशविषूचिका ।  
योगगारुडमन्त्रेण पावनेन प्रशाम्यति ॥ १० ॥  
  
लोके विषसम्बन्धादपि विषूचिका प्रसिद्धा । योगो जीवस्य ब्रह्मैक्यबोधः स एव   
गारुडमन्त्रस्तेन । पावनेन विषशोधनेन ॥ १० ॥  
  
स च योगः सज्जनेन सह शास्त्रविचारणात् ।  
परमार्थज्ञानमन्त्रो नूनं लभ्यत एव च ॥ ११ ॥  
  
सज्जनेन गुरुसतीर्थ्यादिना सह । चकारात्फलति च ॥ ११ ॥  
  
अवश्यमिह हि विचारे कृते सकलदुःखपरिक्षयो भवतीति मन्तव्यं नातो   
विचारदृष्टयोऽवहेलया द्रष्टव्याः ॥ १२ ॥  
  
पद्योक्तमर्थं गद्यैः प्रपञ्चयति - अवश्यमित्यादिना ।   
इहास्मिन्नधिकारिजन्मनि अवश्यं भवतीत्यन्वयः । अवहेलया अनादरेण न   
द्रष्टव्याः ॥ १२ ॥  
  
विचारवता [विचारवशतः इति पाठः] पुरुषेण   
सकलमिदमाधिपञ्जरं [मायिपञ्जरं इति पाठः] सर्पेण   
त्वचमिव परिपक्वां सन्त्यज्य विगतज्वरेण शीतलान्तःकरणेन   
विनोदादिन्द्रजालमिव जगदखिलमालोक्यते सम्यग्दर्शनवता   
असम्यगदर्शनवतो हि परं दुःखमिदम् ॥ १३ ॥  
  
विचारवता सम्यग्दर्शनवता अत एव शीतलान्तःकरणेन पुरुषेण । वशतः इति   
पाठे तु विचारस्य वशोऽपरोक्षबोधस्ततः । सर्पेण परिपक्वां जीर्णां   
त्वचमिव सर्वमाधिपञ्जरं सन्त्यज्याखिलमिदं जगदिन्द्रजालमिव कौतुकं   
सुखरूपमवलोक्यते । परमित्यवधारणे निपातः । परमुत्कृष्टं दुःखमिति   
वा ॥ १३ ॥  
  
विषमो ह्यतितरां संसाररागो [संसारोरग इति पाठः] भोगीव   
दशति असिरिव च्छिनत्ति कुन्त इव वेधयति रज्जुरिवावेष्टयति पावक इएव   
दहति रात्रिरिवान्धयति अशङ्कितपरिपतितपुरुषान्पाषाण इव विवशीकरोति   
हरति प्रज्ञां नाशयति स्थितिं पातयति मोहान्धकूपे तृष्णा   
जर्जरीकरोति न तदस्ति किञ्चिद्दुःखं संसारी यन्न प्राप्नोति ॥ १४ ॥  
  
प्रतिज्ञातं वैषम्यमेव दृष्टान्तैः प्रपञ्चयति - भोगीवेत्यादिना ।   
मोहान्धकूपे इत्यन्ते सर्वत्र संसाररागस्यैव [रोगस्यैव इति पाठः]   
कर्तृत्वेनान्वयः । विवशीकरोतीत्यन्ते सर्वत्र अशङ्कितपरिपतितपुरुषानित्यस्य   
कर्मतयान्वयः । अशङ्कितमनाशङ्कितमनर्थशङ्कां विनैव   
मोहाद्विषयेषु परिपतितान्पुरुषानिति तदर्थः । शिरसि पतितः पाषाण इव   
विवशीकरोति मूर्च्छयति । प्रज्ञां विवेकदृष्टिम् । स्थितिं मर्यादाम् । पातयति   
पुरुषानित्यनुषज्जते । मोहलक्षणे अन्धकार युक्तकूपे । अन्धकूपो नरकविशेषो   
वा । जर्जरीकरोत्यभिषवेण सोममिव शिथिलीकरोति पुरुषानित्येव । किं   
बहुनेत्येकोक्त्याप्याह - न तदस्तीति ॥ १४ ॥  
  
प्। १०१)  
  
दुरन्तेयं किल विषयविषूचिका यदि न चिकित्स्यते तन्नितरां   
नरकनगरनिकरफलानुबन्धिनी तत्तत्करोति ॥ १५ ॥  
  
नरकाणां मलमूत्रादीनां नगराणीव शरीराणि तेषां निकरः   
स्वस्वजनपोष्यवर्गादिसमूहस्तत्रानुरागेण पुरुषमनुबध्नाति   
[मूलानुरोधेनैतट्टीकायोजनं विचारणीयम्] तच्छीला विषयलक्षणा   
विषूचिका यदि न चिकित्स्यते तत्तर्हि नितरां तत्तद्वक्ष्यमाणं   
नरकदुर्दशासहस्रं करोति ॥ १५ ॥  
  
यत्र शिलाशितासिशातः पात उपलताडनमग्निदाहो   
हिमावसेकोऽङ्गावकर्तनं चन्दनचर्चातरुवनानि   
घुणवृत्तान्तःपरिवेषोऽङ्गपरिमार्जनमनवरतानलविचलितसमरनार्  
आचनिपातो निदाघविनोदनं धारागृहसीकरवर्षणं शिरश्छेदः   
सुखनिद्रामूकीकरणमाननमुद्राबान्धुर्यं महानुपचयः ॥ १६ ॥  
  
यत्र शिलाशिता पाषाणभक्षकता । असिभिः शातः खण्डनम् । पातः   
पर्वताग्रेभ्यः पातनम् । उपलघनैस्ताडनम् । अग्निना दाहः । हिमेनावसेकः   
सदा आर्द्रता । अङ्गानामकर्तनं छेदनं कुठाकर्तर्यादिभिः ।   
चन्दनकाष्ठस्येव चर्चा घर्षणं शिलाफलकेषु । असिपत्रतरूणां वनानि   
तेषु धावनमिति यावत् । घुणाः काष्ठान्तःकीटकास्तेषामिव वृत्तान्तः   
सर्वाङ्गे काष्ठयन्त्रनिपीडनम् । परिवेषस्तप्तायःकटकशृङ्खलाभिः   
परितो वेष्टनम् । अङ्गानां कण्टकमार्जनीभिः परिमार्जनं निस्त्वचनमिति   
यावत् । अनवरतमनलविचलितान्यग्निज्वालानिःसरणानि येभ्यस्तथाविधानां   
समरनाराचानां युद्धप्रक्षिप्तबाणानां धारावदविच्छेदेन निपतनं   
निपातः । निदाघस्य ग्रीष्मकालस्य विनोदोऽतिवाहनम् । विनैव   
च्छायापानीयाभ्यामिति शेषः । तथा शिशिरे धारागृहेषु सीकरवर्षणम् ।   
शिरसञ्च्छिन्नप्ररूढस्य पुनःपुनश्छेदः । सुखनिद्राविषये तु   
मूकीकरणं वार्तापि नास्तीत्यर्थः । आननस्य मुद्रा पिधानेन   
निरुच्छ्वासत्वापादनम् । बान्धुर्यं निम्नोन्नतभावोऽङ्गानाम् ।   
विसंष्ठुलत्वाद्व्यवहाराक्षमतेति यावत् । पर्वतवन्महानुपचयो   
देहस्यैकैकाङ्गस्य वेत्यर्थः । अथवा यत्र शिलाशितादिचतुष्टयं   
हिमावसेकवत्सोढव्यम् । अङ्गावकर्तनं चन्दनलेपवत् ।   
तरुवनादित्रयमङ्गपरिमार्जनवद्देहसंस्कारवत् ।   
विशिष्टशरधारानिपातस्तु निदाघविनोदनार्थधारागृहसीकरवर्षणवत् ।   
शिरश्छेदप्रयुक्तं मरणं सुखनिद्रावत् । मुखपिधानेन   
बलान्मूकीकरणं च सहजवृत्त्या आननमुद्रावत् बान्धुर्य च   
महासम्पदुपचयवदवश्यं सोढव्यमित्यर्थः ॥ १६ ॥  
  
तदेवंविधकष्टचेष्टासहस्रदारुणे संसारचलयन्त्रेऽस्मिन् राघव   
नावहेलना कर्तव्या अवश्यमेवं विचारणीयमेवं चावबोद्धव्यं यथा   
किल शास्त्रविचाराच्छ्रेयो भवतीति ॥ १७ ॥  
  
दुःखस्थानानामानन्त्याद्दिक्प्रदर्शनमात्रं ह्येतदिति   
प्रदर्श्योपसंहरंस्तद्वर्णनस्य प्रकृतोपयोगमाह - तदेवमिति ।   
चलैर्नश्वरैर्देहैर्यन्त्रणं यन्त्रं सङ्कोचः परिच्छेदः पारवश्यं च   
तस्मिन् । एवं वक्ष्यमाणरीत्या । तमेवाह - यथेति ॥ १७ ॥  
  
अन्यच्च रघुकुलेन्दो यदि चैते महामुनयो महर्षयश्च विप्राश्च   
राजानश्च ज्ञानकवचेनावगुण्ठितशरीरास्ते कथमदुःखक्षमा अपि   
दुःखकरीं तां तां वृत्तिपूर्विकां संसारकदर्थनामनुभवन्तः   
सततमेव मुदितमनसस्तिष्ठन्ति ॥ १८ ॥  
  
ननु कथं शास्त्रविचाराच्छ्रेयो भवतीति निश्चयस्तत्पराणामपि   
माण्डव्यादीनां दुर्दशासहस्रदर्शनादित्याशङ्कां परिहरन्विद्याया   
दृष्टफलतां दर्शयति-अन्यच्चेति । ज्ञानकवचेनावगुण्ठितशरीरा अत   
एवादुःखार्हा अप्येते पूर्वोक्तमुन्यादयोऽज्ञवन्मनोवृत्तिपूर्विकां   
दुःखकरीं तां तां संसारकदर्थन्नामनुभवन्तस्तिष्ठन्तीति यदि मन्यसे   
तर्हि ते कथं सततमेव मुदितमनसस्तिष्ठन्तीत्येवमन्वयः । मुनयो   
ध्यानपराः । ऋषयो मन्त्रजपपराः । विप्राः कर्मपराः । राजानो   
जनकादयः ॥ १८ ॥  
  
इह हि ।  
  
विकौतुका विगतविकल्पविप्लवा  
यथा स्थिता हरिहरपद्मजादयः ।  
नरोत्तमाः समधिगतात्मदीपका-  
स्तथा स्थिता जगति विशुद्धबुद्धयः ॥ १९ ॥  
  
इह हीत्यस्य देहलीदीपन्यायेन पूर्वत्रोत्तरश्लोके चान्वयः । तर्हि कीदृशी तेषां   
स्थितिस्तामाह - विकौतुका इति । अपूर्वविषयदर्शनोपभोगोत्साहः कौतुकं   
तद्रहिताः । विकल्पैर्विप्लवो विक्षेपस्तद्रहिताः ॥ १९ ॥  
  
परिक्षीणे मोहे विगलति [विगलितघने इति पाठः] घने ज्ञानजलदे  
परिज्ञाते तत्त्वे समधिगत आत्मन्यतितते ।  
विचार्यार्यैः सार्धं चलितवपुषो वै सदृशतो  
धिया दृष्टे तत्त्वे रमणमटनं जागतमिदम् ॥ २० ॥  
  
यदि ब्रह्मादिदेववदेते पूर्णकामास्तर्हि कथं तेषां   
संसारेष्वटनदर्शनमित्याशङ्कां परिहरन्   
विचारादेर्जीवन्मुक्तिविहरणफलतां दर्शयति - परिक्षीणे इति ।   
आर्यैर्गुर्वादिभिः सार्धं विचार्य पदार्थपरिशोधने   
सदृशतस्तादात्म्याध्यासप्रसक्तात्मसादृश्याच्चलितान्यनात्मभावेन   
निरस्तानि वपूंषि स्थूलादिशरीराणि येन तस्याधिकारिणः प्रथमं   
वाक्यात्तत्त्वे परिज्ञाते मननेन च अतितते अपरिच्छिन्ने आत्मनि   
सम्यगसम्भावनानिरासेनाधिगते । धिया निदिध्यासननिरस्तविपरीतभावनया   
बुद्ध्या च तस्य भावस्तत्त्वं ब्रह्मभावस्तस्मिन्दृष्टे साक्षात्कृते सति   
मोहे परिक्षीणे तत्कार्यनिबिडभ्रान्तिज्ञानमेधे च विगलति सतीदं   
जागतमटनं भ्रमणं रमणं क्रीडनमेव न पीडनमित्यर्थः ॥ २० ॥  
  
प्। १०२)  
  
अन्यच्च राघव ।  
  
प्रसन्ने चित्तत्त्वे हृदि शमभवे वल्गति परे  
शमाभोगीभूतास्वखिलकलनादृष्टिषु पुरः ।  
समं याति स्वान्तःकरणघटनास्वादितरसं  
धिया दृष्टे तत्त्वे रमणमटनं जागतमिदम् ॥ २१ ॥  
  
रमणत्वमेवोपपादयति - प्रसन्ने इति । चित्तत्त्वे चैतन्यमात्रस्वभावे   
परमार्थवस्तुनि प्रसन्ने सति परे उत्कृष्टे शमभवे शान्त्याविर्भावे वल्गति   
प्राप्ते अखिलकलनादृष्टिषु समस्तबुद्धिवृत्तिषु शमाभोगीभूतासु   
शान्तिरसास्वादरूपासु सतीषु [प्रतीतिषु इति पाठः]   
स्वान्तःकरणघटना आस्वादितब्रह्मरसं यथा स्यात्तथा समं   
वैषम्यशून्यस्वभावं याति गच्छति । अतो युक्तं रमणत्वमित्यर्थः ॥ २१ ॥  
  
अन्यच्च ।  
  
रथः स्थाणुर्देहस्तुरगरचना चेन्द्रियगतिः  
परिस्पन्दो वातो वहनकलितानन्दविषयः ।  
परोऽणुर्वा देही जगति विहरामीत्यनघया  
धिया दृष्टे तत्त्वे रमणमटनं जागतमिदम् ॥ २२ ॥  
  
आत्मानं रथिनं विद्धि शरीरं रथमेव तु इत्यादिरूपकदृष्ट्या वा   
रमणमुपपन्नमित्याह - रथ इति । स्थाणुश्छिन्नतरुरिवाचेतनो देहो रथः   
इन्द्रियाणां विषयाभिमुखी गतिस्तुरगाणां रचनागतिचातुरी परितः   
स्पन्दश्चालनं येन स प्रग्रहो वातः प्राणप्रधानं मनः   
अर्थाद्रथादिभिर्वहनेन प्रापणेन कलिताः प्राप्ता आनन्दरूपा विषया येन   
तथाविधो देही आत्मा समाधौ परः परमात्मैव व्यवहारकाले   
बुद्ध्युपाधिपरिच्छेदादणुः सूक्ष्मो वा रथीति शेषः । एवम्भूतोऽहं जगति   
विहरामीति धियापि रमणमेवेत्यर्थः ॥ २२ ॥  
  
इत्यार्षे श्रीवासिष्ठमहारामायणे वाल्मीकीये मुमुक्षुव्यवहारप्रकरणे   
तत्त्वमाहात्म्यवर्णनं नाम द्वादशः सर्गः ॥ १२ ॥  
  
इति श्रीवासिष्ठमहारामायणतात्पर्यप्रकाशे मुमुक्षुव्यवहारप्रकरणे   
तत्त्वमाहात्म्यवर्णनं नाम द्वादशः सर्गः ॥ १२ ॥  
