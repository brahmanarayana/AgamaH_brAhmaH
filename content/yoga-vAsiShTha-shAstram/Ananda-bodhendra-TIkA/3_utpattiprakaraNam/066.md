+++
title = "०६६"

+++
षट्षष्टितमः सर्गः ६६   
  
श्रीवसिष्ठ उवाच ।  
  
एवमेकं परं वस्तु राम नानात्वमेत्यलम् ।  
नानात्वमिव सञ्जातं दीपाद्दीपशतं यथा ॥ १ ॥  
  
मनोमात्रविलासत्वं द्वैतस्यात्र प्रपञ्च्यते ।  
इष्टस्यागात्प्रबोधाच्च साज्ञानमनसः क्षयः ॥ १ ॥  
  
एवं चेत्योन्मुखतया चित्तमित्यादिवर्णितक्रमेण । तत्र दृष्टान्तमाह -   
नानात्वमिति । नानात्वं सञ्जातं सम्प्राप्तं दीपशतम् । अथवा न केवलं   
चेत्यस्यैव नानात्वं सञ्जातं किन्तु एवमुक्तदिशा चितोऽपि प्रत्युपाधिभेदं   
नानात्वमिव सञ्जातम् । तत्र अग्र्निर्यथैको भुवनं प्रविष्टो रूपं रूपं   
प्रतिरूपो बभूव इति श्रुत्युक्तं दृष्टान्तमाह - दीपादिति ॥ १ ॥  
  
यथाभूतमसद्रूपमात्मानं यदि पश्यति ।  
विचार्यतेऽन्तस्तदनुभावहीनं न शोचति ॥ २ ॥  
  
यथाऽस्य चित्तादीनजीवत्वकल्पनया बन्धः एवं चित्ताधीनाभ्यामेव   
विचारतत्त्वबोधाभ्यां मुक्तिरपीति गूढाशयेनाह - यथाभूतमिति । आदौ   
यदि विचार्यते तदनुभावो द्वैताभिनिवेशस्तद्धीनं अत एव यथाभूतं   
यथास्थितं असद्रूपम् । रूपग्रहणं नाम्नोऽप्युपलक्षणम् ।   
नामरूपशून्यमित्यर्थः । तथाविधमात्मानं पश्यति तदा न शोचति । तरति   
शोकमात्मवित् इति श्रुतेरित्यर्थः ॥ २ ॥  
  
चित्तमात्रं नरस्तस्मिन्गते शान्तमिदं जगत् ।  
उपानद्रूढपादस्य ननु चर्मास्तृतैव भूः ॥ ३ ॥  
  
ननु विचारेण चित्तोपशमेऽपि कथं सर्वद्वैतोपशमस्तत्राह -   
चित्तमात्रमिति । नरो जीवः । तस्य अचेत्यमानद्वैतसत्ताभावाच्चित्तोपरमे   
द्वैतोपरमसिद्धिरित्यर्थः ॥ ३ ॥  
  
पत्रमात्रादृते नान्यत्कदल्या विद्यते यथा ।  
भ्रममात्रादृते नान्यज्जगतो विद्यते तथा ॥ ४ ॥  
  
चित्तभ्रमोपादानकस्य   
जगतस्तदतिरिक्तस्वरूपाभावादप्युपरमसिद्धिरित्याशयेनाह -   
पत्रमात्रादिति । पत्रग्रहणं त्वक्काण्डमूलानामप्युपलक्षणम् । अन्यत्   
स्वरूपमिति शेषः ॥ ४ ॥  
  
जायते बालतामेति यौवनं वार्धकं ततः ।  
मृतिं स्वर्गं च नरकं भ्रमाच्चेतो हि नृत्यति ॥ ५ ॥  
  
उक्तमेव प्रपञ्चयति - जायत इति ॥ ५ ॥  
  
विचित्रबुद्बुदोल्लासे स्वात्मनो व्यतिरेकिणि ।  
यथा सुरायाः सामर्थ्यं तथा चित्तस्य संसृतौ ॥ ६ ॥  
  
बुद्बुदोल्लासे नभसि अनेकसहस्रबुद्बुदाकारभ्रमजनने । तथा चित्तस्य   
ब्रह्माण्डबुद्बुदोल्लासे ॥ ६ ॥  
  
यथा द्वित्वं शशाङ्कादौ पश्यत्यक्षिमलाविलम् ।  
चिच्चेतनकलाक्रान्ता तथैव परमात्मनि ॥ ७ ॥  
  
मलेन तिमिरेणाविलं कलुषमक्षि पश्यति । चेतनं चित्तं तस्य कला   
भ्रान्तिजननशक्तिस्तया आक्रान्ता परवशीकृता जीवचित् ॥ ७ ॥  
  
यथा मदवशाद्भ्रान्तान्क्षीबः पश्यति पादपान् ।  
तथा चेतनविक्षुब्धान्संसारांश्चित्प्रपश्यति ॥ ८ ॥  
  
क्षीबो मदिरामत्तः ॥ ८ ॥  
  
यथा लीलाभ्रमाद्बालाः कुम्भकृच्चक्रवज्जगत् ।  
भ्रान्तं पश्यन्ति चित्तात्तु विद्धि दृश्यं तथैव हि ॥ ९ ॥  
  
लीलया भ्रमाद्भ्रमणात् । कुम्भकृत्कुलालस्तदीयचक्रवत् ॥ ९ ॥  
  
यदा चिच्चेतति द्वित्वं तदा द्वैतैक्यविभ्रमः ।  
यदा न चेतति द्वैतं तदा द्वैतैक्ययोः क्षयः ॥ १० ॥  
  
चित्ताधीनप्रतीतिकालिकैव द्वैतसत्ता चित्तोपरमे उपरमतीत्याह - यदेति ॥ १० ॥  
  
यच्चेत्यते तदितरद्व्यतिरिक्तं चितोऽस्ति न ।  
किञ्चिन्नास्तीति संशान्त्या चितः शाम्यति चेतनं ॥ ११ ॥  
  
प्रतीतिकालेऽपि सा न पृथगस्तीत्याह - यदिति । तस्याश्चित इतरज्जडरूपम् ।   
चित्तस्य तर्हि कुतः शान्तिस्तत्राह - किञ्चिदिति । विषयापह्नवे निरिन्धनाग्निरिव   
चित्तं स्वयमेव शाम्यतीत्यर्थः ॥ ११ ॥  
  
चिद्घनेनैकतामेत्य यदा तिष्ठति निश्चलः ।  
शाम्यन्व्यवहरन्वापि तदा संशान्त उच्यते ॥ १२ ॥  
  
जीवन्मुक्तस्तर्हि कदा भवति तत्राह - चिद्घनेनेति । शाम्यन् समाधिलीनः ॥   
१२ ॥  
  
तन्वी चेतयते चेत्यं घना चिन्नाङ्ग चेतति ।  
अल्पक्षीबः क्षोभमेति घनक्षीबो हि शाम्यति ॥ १३ ॥  
  
नन्वल्पज्ञचितश्चिद्घनैक्ये सर्वज्ञतैव स्यान्न निर्विषयतालक्षणा   
संशान्तिरिति चेत्तत्राह - तन्वीति । अङ्गेति सम्बोधने । घनक्षीबोऽत्यन्तमत्तः   
। शाम्यति निर्व्यापाओ भवति । अयं भावः - चितः सविषयता न   
केवलचित्त्वप्रयुक्ता किन्त्वविद्याविक्षिप्तचित्त्वप्रयुक्ता । सा च   
ज्ञानसमाधिदार्ढ्याभिव्यक्तचिद्घनैक्येनाविद्याविक्षेपापगमे अपैत्येव ।   
या त्वीश्वरादीनां सर्वज्ञता सापि मायिक्येव न वास्तवीति न कश्चिद्दोष इति ॥ १३ ॥  
  
चिद्घनैकप्रपातस्य रूढस्य परमे पदे ।  
नैरात्म्यशून्यवेद्याद्यैः पर्यायैः कथनं भवेत् ॥ १४ ॥  
  
एतदेवाभिप्रेत्याह - चिद्घनैकेति । चिद्घनेन एकप्रपातोऽनन्यविषयता   
नैरन्तर्यं च यस्य तथाविधस्य अत एव परमे पदे तस्मिन् रूढस्येति   
निर्विकल्पसमाधिसाक्षात्कारावुक्तौ । तथाविधस्य चित्तस्य नैरात्म्यं   
स्वरूपशून्यता शून्यवेद्यं निर्विषयतेत्यादिपर्यायैः ॥ १४ ॥  
  
चिच्चेतनेन चेत्यत्वमेत्येवं पश्यति भ्रमम् ।  
जातो जीवामि पश्यामि संसरामित्यसन्मयम् ॥ १५ ॥  
  
चिति चेत्यजडसंसरणक्रमरूपताकल्पनापि चित्तनिमित्तैवेति तदुपशमे   
तदपगमोपपत्तिरित्याशयेनाह - चिदिति ॥ १५ ॥  
  
स्वभावाद्व्यतिरिक्तं तु न चित्तस्यास्ति चेतनम् ।  
स्पन्दादृते यथा वायोरन्तः किं नाम चेत्यते ॥ १६ ॥  
  
ननु चेतनं चित्तव्यापारः समाधिज्ञानाभ्यासादुपरमतु चित्तं   
त्वनुपरतमेवेत्याशङ्कायामाह - स्वभावादिति । औष्ण्योपरमे   
वह्निपरिशेषवद्व्यापारोपरमेन चित्तं परिशिष्यते न हि तदन्तर्गतं   
स्वरूपान्तरं केनचिदनुभूयत इत्याह - अन्तरिति ॥ १६ ॥  
  
प्। २९१) १७८  
  
चेत्यत्वं सम्भवत्येवं किञ्चिद्यच्चेत्यते चिता ।  
रज्जुसर्पभ्रमाभासं तमविद्याभ्रमं विदुः ॥ १७ ॥  
  
एवं चित्तापगमे चितिचेत्याप्रथनादप्रथमानस्य च   
साधकान्तराभावादसिद्धेश्च तदप्यपगतमेवेत्याशयेनाह -   
चेत्यत्वमिति । प्राक्तर्हि चेत्यप्रतिभासः कीदृक् तमाह - रज्ज्विति ॥ १७ ॥  
  
संविन्मात्रचिकित्स्येऽस्मिन्व्याधौ संसारनामनि ।  
चित्तमात्रपरिस्पन्दे संरम्भो न च किञ्चन ॥ १८ ॥  
  
एवञ्च रज्जुसर्पस्पन्द इव चित्तस्पन्दात्मकः संसारो बोधमात्रेण चिकित्सितुं   
शक्य इत्याहसंविदिति । संरम्भ आयासः किञ्चन कश्चन ॥ १८ ॥  
  
यदि सर्वं परित्यज्य तिष्ठस्युत्क्रान्तवासनः ।  
अमुनैव निमेषेण तन्मुक्तोऽसि न संशयः ॥ १९ ॥  
  
उत्क्रान्तवासनो वासनामयचित्तशून्यः ॥ १९ ॥  
  
यथा रज्ज्वां भुजङ्गाभा विनश्यत्येव वीक्षणात् ।  
संविन्मात्रविवर्तेन नश्यत्येव हि संसृतिः ॥ २० ॥  
  
संविन्मात्रस्य विवर्तः प्रत्यङ्मुखतया परावृत्त्य स्वतत्त्वदर्शनं तेन ॥   
२० ॥  
  
यत्राभिलाषस्तन्नूनं सन्त्यज्य स्थीयते यदि ।  
प्राप्त एवाङ्ग तन्मोक्षः किमेतावति दुष्करम् ॥ २१ ॥  
  
संवित्परावृत्तौ चेन्द्रियनिग्रहो हेतुस्तत्र च विषयाभिलाषत्यागो   
हेतुरित्याशयेनाह - यत्राभिलाष इति ॥ २१ ॥  
  
अपि प्राणांस्तृणमिव जयन्तीह महाशयाः ।  
यत्राभिलाषस्तन्मात्रत्यागे कृपणता कथम् ॥ २२ ॥  
  
विषयत्यागं प्ररोचयति - अपीति ॥ २२ ॥  
  
यत्राभिलाषस्तत्त्यक्त्वा चेतसा निरवग्रहम् ।  
प्राप्तं कर्मेन्द्रियैर्मृह्णंस्त्यजन्नष्टं च तिष्ठ भोः ॥ २३ ॥  
  
निरवग्रहं निरासङ्गम् । कथं तर्हि जीवनं तत्राह - प्राप्तमिति । नष्टं   
त्यजन् नानुशोचन्निति यावत् ॥ २३ ॥  
  
यथा करतले बिल्वं यथा वा पर्वतः पुरः ।  
प्रत्यक्षमेव तस्यालमजत्वं परमात्मनः ॥ २४ ॥  
  
तस्य उक्तलक्षणस्य तत्त्वविदः अजत्वं जन्मादिविक्रियाशून्यब्रह्मत्वं   
अलमत्यन्तं प्रत्यक्षमेव न तिरोहितमित्यर्थः ॥ २४ ॥  
  
आत्मैव भाति जगदित्युदितस्तरङ्गैः  
कल्पान्त एक इव वारिधिरप्रमेयः ।  
ज्ञातः स एव हि ददाति विमोक्षसिद्धिं  
त्वज्ञात एव मनसे चिरबन्धनाय ॥ २५ ॥  
  
उक्तार्थत्रयं सङ्क्षिप्योपसंहरति - आत्मैवेति । आत्मैवाज्ञदृशां   
जगदिति वेषेण उदित आविर्भूतः सन् भाति । यथा   
कल्पान्तवारिधिस्तरङ्गभेदैर्भाति तद्वत् । स एव ज्ञातो ज्ञानाभिव्यक्तः सन्   
विमोक्षलक्षणां सिद्धिं पुरुषार्थं ददाति । अज्ञातस्तु प्रथमं मनसे   
सर्वार्थनिदानमनोभावाय तत्प्रयुक्तचिरबन्धनाय च भवतीति शेषः ॥ २५ ॥  
  
इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलोपाख्याने   
संसृतिपरमयोगो नाम षट्षष्टितमः सर्गः ॥ ६६ ॥  
  
इति श्रीवासिष्ठमहारामायणतात्पर्यप्रकाशे उत्पत्तिप्रकरणे   
संसृतिपरमयोगो नाम सट्षष्टितमः सर्गः ॥ ६६ ॥  
  
  