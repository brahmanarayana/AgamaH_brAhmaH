+++
title = "०४२"

+++
द्विचत्वारिंशः सर्गः ४२   
  
श्रीवसिष्ठ उवाच ।  
  
यस्त्वबुद्धमतिर्मूढो रूढो न वितते पदे ।  
वज्रसारमिदं तस्य जगदस्त्यसदेव सत् ॥ १ ॥  
  
सत्यत्वं जगतोऽज्ञाने स्वप्नस्यापि प्रपञ्चयते ।  
अत्रान्ते तु कथाशेषो वरदानान्त ईर्यते ॥ १ ॥  
  
विद्वद्दृशा जगतो मिथ्यात्वं विस्तरेणोपवर्ण्य   
तद्दृढीकारायाज्ञदृशा तस्यात्यन्तदृढसत्यतामाह - यस्त्विति ।   
रूढो दृढव्युत्पन्नो न वज्रस्य सारो दार्ढ्यमिव सारो यस्य तत्तथाविधं   
परमार्थसदस्ति । लोके अर्थक्रियाकारित्वस्यैव सत्यत्वेन प्रसिद्धेरिति भावः ॥ १ ॥  
  
यथा बालस्य वेतालो मृतिपर्यन्तदुःखदः ।  
असदेव सदाकारं तथा मूढमतेर्जगत् ॥ २ ॥  
  
असतोऽज्ञं प्रत्यर्थक्रियाकारित्वलक्षणं सत्त्वं(त्यं?) क्व   
दृष्टं तत्राह - यथेति ॥ २ ॥  
  
ताप एव यथा वारि मृगाणां भ्रमकारणम् ।  
असत्यमेव सत्याभं तथा मूढमतेर्जगत् ॥ ३ ॥  
  
यथा तापो मरुभूम्यातप एवाज्ञमृगदृशा सत्यवारि सत् मृगाणां   
भ्रमकारणम् ॥ ३ ॥  
  
यथा स्वप्नमृतिर्जन्तोरसत्या सत्यरूपिणी ।  
अर्थक्रियाकरी भाति तथा मूढधियां जगत् ॥ ४ ॥  
  
शोकरोदनाद्यर्थक्रियाकरि ॥ ४ ॥  
  
अव्युत्पन्नस्य कनके कानके कटके यथा ।  
कटकज्ञप्तिरेवास्ति न मनागपि हेमधीः ॥ ५ ॥  
  
कनके अव्युत्पन्नस्य अनुगतकनकस्वरूपानभिज्ञस्येत्यर्थः ॥ ५ ॥  
  
तथाऽज्ञस्य पुरागारनगनागेन्द्रभासुरा [भास्वरा इति पाठः] ।  
इयं दृश्यदृगेवास्ति नत्वन्या परमार्थदृक् ॥ ६ ॥  
  
अगाराणि गृहाः नगाः पर्वता वृक्षाश्च नागेन्द्रा गजाः सर्पा वा   
तैर्भासुरा परमार्थदृक् सर्वानुगतैकसद्ब्रह्मदृष्टिः ॥ ६ ॥  
  
यथा नभसि मुक्तालीपिच्छकेशोण्ड्रकादयः ।  
असत्याः सत्यतां याता भात्येवं दुर्दृशां जगत् ॥ ७ ॥  
  
मुक्ताली मौक्तिकमाला । पिच्छानिं वर्हाणि ॥ ७ ॥  
  
प्। २३३)  
  
दीर्घस्वनमिदं विश्वं विद्ध्यहन्तादिसंयुतम् ।  
अत्रान्ये स्वप्नपुरुषा यथा सत्यास्तथा शृणु ॥ ८ ॥  
  
अन्ये स्वातिरिक्तसत्यजनाः स्वप्नपुरुषाः स्वप्नदृष्टपुरुषान्तरप्रायाः । तर्हि   
ते कथं शास्त्रीययाजनप्रतिग्रहोपदेशाद्यर्थक्रियाक्षमाः सत्या इति   
शास्त्रेऽभ्युपगतास्तत्राह - यथा सत्यास्तथा शृण्विति ॥ ८ ॥  
  
अस्ति सर्वगतं शान्तं परमार्थघनं शुचि ।  
अचेत्यचिन्मात्रवपुः परमाकाशमाततम् ॥ ९ ॥  
  
सर्वगतं सर्वाधिष्ठानम् । परमार्थघनं निरतिशयसत्यम् । प्राप्त वै   
सत्यं तेषामेष सत्यम् इत्यादिश्रुतेः ॥ ९ ॥  
  
तत्सर्वगं सर्वशक्ति सर्वं सर्वात्मकं स्वयम् ।  
यत्र यत्र यथोदेति तथास्ते तत्र तत्र वै ॥ १० ॥  
  
तस्य मायाशबलं रूपमाह - तत्सर्वगमिति । मायया यत्र यत्र यथा   
यथा यादृशार्थक्रियायोग्यमाविर्भवति तत्र तत्र तथा आस्ते ॥ १० ॥  
  
तेन स्वप्नपुरे द्रष्टा यान्वेत्ति पुरवासिनः ।  
नरानिति नरा एव क्षणात्तस्य भवन्ति ते ॥ ११ ॥  
  
तथा जागरे शास्त्रीयार्थक्रियायोग्यं तदाविर्भूतं न स्वप्ने   
इत्यवान्तरविशेषेऽपि न सद्रूपे विशेष इत्याशयेनाह - तेनेति ॥ ११ ॥  
  
यद्द्रष्टुश्चित्स्वरूपं तत्स्वप्नाकाशान्तरस्थितम् ।  
स्वप्नाकाशचित्ताभं हि नरानामेति भावितम् ॥ १२ ॥  
  
स्वप्नकाशो विकाशः सूक्ष्मतमनाडीच्छिद्रं तदन्तःस्थितं   
स्वप्नाध्यस्तविपुलाकाशपरिवर्तिचित्ताभं चित्तवासनानुसारेण   
विवर्तमानमित्यर्थः ॥ १२ ॥  
  
वेदितृत्वैक्यवशतो नरतेवावबुध्यते ।  
आत्मन्यतश्चिद्बलेन द्वयोरप्येति सत्यता ॥ १३ ॥  
  
स्वप्नजागरयोर्द्वयोरपि आत्मनि नरताद्यवबोधे अध्यस्ते सत्यतावबोधे   
चान्योन्यतादात्म्यसंसर्गाध्यास एव हेतुरित्याह - वेदितृत्वेति ।   
वेदितुर्भावो वेदितृत्वं सत्यस्वप्रकाशापरोक्षचैतन्यं तदैक्यं   
तत्तादात्म्याध्यासस्तद्वशः संसर्गाध्यासस्तस्मादित्यर्थः । द्वयोः   
स्वप्नजागरयोरध्यस्ततद्धर्मयोर्वा सत्यता एति प्रथते ॥ १३ ॥  
  
श्रीराम उवाच ।  
  
स्वप्नेऽपि स्वप्नपुरुषा न सत्याः स्युर्मुने यदि ।  
वद तत्को भवेद्दोषो मायामात्रशरीरिणि ॥ १४ ॥  
  
तदेवं स्वप्नजाग्रद्दृश्यपदार्थानां   
मिथुनीभूतमायातदधिष्ठानलक्षणसत्यानृतोभयशरीरतोक्ता । तत्र   
रामः स्वप्नस्यानृतमायामात्रशरीरत्वमस्तु किं सत्यांशानुप्रवेशेनेति   
शङ्कते - स्वप्ने इति । यदि जाग्रत्पुरुषा अधिष्ठानसत्तया सत्या न स्युस्तर्हि   
व्यवहारविसंवादः कर्मशास्त्राप्रामाण्यं च दोषः स्यादिति तेषां   
तथात्वमस्तु । यदि सत्यासंवलितमायामात्रशरीरिणि [सत्याः संवलित इति   
पाठः] स्वप्नेऽपि कल्पिताः स्वप्नपुरुषास्तथा सत्या न स्युस्तदा को दोषः ।   
मायामात्रं तु कार्त्स्न्येनानभिव्यक्तस्वरूपत्वात् इति भगवत व्यासेन स्वप्नस्य   
मायामात्रत्वोक्तेः । तथाच कथं स्वजगतः स्वप्नसाम्यमिति भावः ॥ १४ ॥  
  
श्रीवसिष्ठ उवाच ।  
  
स्वप्ने न पुरवास्तव्या वस्तुतः सत्यरूपिणः ।  
प्रमाणमत्र शृणु मे प्रत्यक्षं नाम नेतरत् ॥ १५ ॥  
  
स्वाप्नार्था ब्रह्मवद्वस्तुतः सत्या न भवन्तीत्येतावदेव शक्यं वक्तुं न   
निरधिष्ठानत्वादधिष्ठानसत्तयापि सत्या न भवन्तीति ।   
प्रत्यक्षप्रमाणविरोधादित्याशयेन वसिष्ठ उवाच - स्वप्ने इति । नेतरदिति   
प्रमाणान्तरस्यानादरार्थमुक्तं न प्रतिषेधार्थम् । नह्यत्यन्तासतः   
प्रत्यक्षं नामोपपद्यते वन्ध्यापुत्रादावदर्शनादित्याशयः ॥ १५ ॥  
  
सर्गादावात्मभूर्भाति स्वप्नाभानुभवात्मकः ।  
तत्सङ्कल्पकलं [कलाविश्वं इति पाठः] विश्वमेवं   
स्वप्नाभमेव तत् ॥ १६ ॥  
  
किञ्च स्वप्नस्यात्यन्तासत्त्वे जाग्रत्प्रपञ्चस्यापि तद्दुर्वारम् तस्यापि   
हैरण्यगर्भस्वप्नरूपत्वादित्याशयेनाह - सर्गादाविति ॥ १६ ॥  
  
एवं विश्वमिदं स्वप्नस्तत्र सत्यं भवान्मम ।  
यथैव त्वं तथैवान्ये स्वप्ने स्वप्नवरा नृणाम् ॥ १७ ॥  
  
तथाच जगतः स्वप्नसाम्यं प्रागुक्तसत्यता च सिद्धेत्याह - एवमिति । तत्र   
स्वप्ने भवान्मम सत्यं त्वत्सत्यतायास्त्वया अपलपितुमशक्यत्वात् । यथैव   
त्वं तथैवान्येऽपि त्वद्दृशा मद्दृशा च सत्याः । एवमन्येषामपि   
नृणां स्वस्वानुभवानुसारात्स्वप्नसत्यता सिद्धेत्यर्थः ॥ १७ ॥  
  
स्वप्ने नगरवास्तव्याः सत्या न स्युरिमे यदि ।  
तदिहापि तदाकारे न सत्यं मे मनागपि ॥ १८ ॥  
  
उक्तमेवार्थं पुनः स्पष्टमाह - स्वप्ने इत्यादिना । नगरस्य वास्तुनि   
वेश्मभुवि भवा नगरवास्तव्याः नगरे वसन्तीति वा नगरवास्तव्याः ।   
वसेस्तव्यत्कर्तरि णिच्च इति वचनात् ॥ १८ ॥  
  
यथाहं तव सत्यात्मा सत्यं सर्वं भवेन्मम ।  
स्वप्नोपलम्भे संसारे मिथः सिद्ध्यै प्रमेदृशी ॥ १९ ॥  
  
संसारे विपुले स्वप्ने यथा सत्यमहं तव ।  
यथा त्वमपि मे सत्यं सर्वं स्वप्नेष्विति क्रमः ॥ २० ॥  
  
श्रीराम उवाच ।  
  
स्वप्नद्रष्टरि निर्निद्रे तद्द्रष्टुः स्वप्नपत्तनम् ।  
सद्रूपत्वात्तथैवास्ते ममेति भगवन्मतिः ॥ २१ ॥  
  
एवं चेत्तर्हि स्वप्नद्रष्टुर्जागरणे जातेऽपि स्वप्नप्रपञ्चस्य   
जाग्रत्प्रपञ्चवदवस्थानं स्यादिति रामः शङ्कते - स्वप्नेति । इति   
मतिर्मम त्वद्वचनात्सम्पन्नेति शेषः ॥ २१ ॥  
  
श्रीवसिष्ठ उवाच ।  
  
एवमेतत्तथैवास्ते सत्यत्वात्स्वप्नपत्तनम् ।  
स्वप्नद्रष्टरि निर्निद्रेऽप्याकाशविशदाकृति ॥ २२ ॥  
  
इष्टापत्त्या वसिष्ठः परिहरति - एवमेतदिति । आकाशविशदाकृति   
अधिष्ठानसन्मात्रस्वभावं सत्यमेवेत्यर्थः ॥ २२ ॥  
  
एतदास्तामिदं तावद्यज्जाग्रदिव मन्यसे ।  
विद्धि तत्स्वप्नमेवान्तर्देशकालाद्यपूरकम् ॥ २३ ॥  
  
एवं तर्हि जाग्रदर्थवत्स्वप्नस्यापि स्वप्नान्तरे व्यवहारसंवादः स्यादिति   
रामस्य विवक्षामालक्ष्य देशान्तरकालान्तराननुवृत्तिकृतोऽसंवादो   
जाग्रत्पदार्थेष्वपि बहुष्वस्ति ।   
पृथिव्याकाशनामजात्यादिकतिपयपदार्थानुवृत्तिसंवादः स्वप्नेऽप्यस्तीति   
न विशेष उपपादयितुं शक्य इत्याशयेन प्रौढिमादर्शयन्नाह -   
एतदास्तामिति । अथवा यदि स्वाप्नार्थाः सत्यास्तर्हि जागरेऽप्यनुवर्तेरन्निति   
रामस्याशङ्कामालाक्ष्याह वसिष्ठः - एतदिति । स्वाप्नस्य   
जाग्रद्बाह्यदेशकालाद्यननुवृत्त्या यद्यलीकत्वम्मन्यसे तर्हि यज्जाग्रदिति   
मन्यसे तदपि अन्तः स्वाप्नदेशकालाद्यपूरकमिति तुल्यमिति द्वयोः   
स्वप्नतैवेत्यर्थः ॥ २३ ॥  
  
प्। २३४)  
  
एवं सर्वमिदं भाति न सत्यं सत्यवस्थितम् ।  
रञ्जयत्यपि मिथ्यैव स्वप्नस्त्रीसुरतोपमम् ॥ २४ ॥  
  
एवमधिष्ठानसत्तया सत्यत्वेऽपि सर्वदेशकालाद्यपूरकत्वान्न स्वतस्तथेति   
मिथ्यात्वमुभयोः सममित्याह - एवमिति । रञ्जयति स्वासक्त्या मोहयति ॥ २४   
॥  
  
सर्वत्र विद्यते सर्वं देहस्यान्तर्बहिस्तथा ।  
यत्तु वेत्ति यथा संवित्तत्तथा स्वैव पश्यति ॥ २५ ॥  
  
संविदस्तु सर्वदेशकालादिपूरकत्वात्सत्यत्वं सर्वत्र मायाशक्त्या   
सर्वभावेन स्फुरणसामर्थ्यं चेत्याह - सर्वत्रेति । स्वैव स्वयमेव ॥ २५ ॥  
  
यत्कोशे विद्यते द्रव्यं तद्द्रष्ट्रा लभ्यते यथा ।  
तथास्ति सर्वं चिद्व्योम्नि चेत्यते तत्त्वनेन वै ॥ २६ ॥  
  
कोशे धनागारे । द्रव्यं धनम् । अनेन चिद्व्योम्ना ॥ २६ ॥  
  
अनन्तरमुवाचेदं देवी ज्ञप्तिर्विदूरथम् ।  
कृत्वा बोधामृतासेकैर्विवेकाङ्कुरसुन्दरम् ॥ २७ ॥  
  
एवमुत्कथं रामं समाधाय प्रस्तुतकथामालम्ब्याह - अनन्तरमिति ॥ २७   
॥  
  
एतदेव मया राजṁल्लीलार्थमुपवर्णितम् ।  
स्वस्ति तेऽस्तु गमिष्यावो दृष्टा दृष्टान्तदृष्टयः ॥ २८ ॥  
  
एतत्प्रागुक्तं तत्त्वम् । लीलार्थं लीलाप्रीत्यर्थम् । स्वस्ति अभिलषितार्थसिद्धिरस्तु ।   
जगन्मिथ्यात्वस्योक्तस्य दृष्टान्तदृष्टयो   
मण्डपान्तस्त्वदीयब्रह्माण्डकल्पनालक्षणा दृष्टा लीलयेति शेषः ॥ २८ ॥  
  
श्रीवसिष्ठ उवाच ।  
  
इति प्रोक्ते सरस्वत्या गिरा मधुरवर्णया ।  
उवाच वचनं धीमान्भूमिपालो विदूरथः ॥ २९ ॥  
  
धीमान्स्वस्ति तेऽस्त्वित्युक्तेस्तात्पर्यं विद्वान् ॥ २९ ॥  
  
विदूरथ उवाच ।  
  
ममापि दर्शनं देवि मोघं भवति नार्थिनि ।  
महाफलप्रदायास्तु कथं तव भविष्यति ॥ ३० ॥  
  
मम मनुष्यमात्रस्याल्पदानसमर्थस्यापीत्याशयः ॥ ३० ॥  
  
अहं देहं समुत्सृज्य लोकान्तरमितोऽपरम् ।  
निजमायामि हे देवि स्वप्नात्स्वप्नान्तरं यथा ॥ ३१ ॥  
  
निजं प्राक्तनम् । आयामि अविलम्बेनागमिष्यामि ॥ ३१ ॥  
  
पश्यादिशाशु मां मातः प्रपन्नं शरणागतम् ।  
भक्तेऽवहेला वरदे महतां न विराजते ॥ ३२ ॥  
  
पश्य कृपादृष्ट्या । आदिश प्रयच्छ मत्प्रार्थितमुपदेशोत्तरकार्यं च ॥   
३२ ॥  
  
यं प्रदेशमहं यामि तमेवायात्वयं मम ।  
मन्त्री कुमारी चैवेयं बालेति कुरु मे दयाम् ॥ ३३ ॥  
  
प्रार्थनीयार्थमाह - यमिति । कुमारी अनूढा कन्या ॥ ३३ ॥  
  
श्रीसरस्वत्युवाच ।  
  
आगच्छ राज्यमुचितार्थविलासचारु  
प्राग्जन्ममण्डलपते कुरु निर्विशङ्कम् ।  
अस्माभिरर्थिजनकामनिराकृतिर्हि  
दृष्टा न काचन कदाचिदपीति विद्धि ॥ ३४ ॥  
  
लीलाभक्तिभाग्योचितैरर्थविलासैश्चारु राज्यं कुरु । अस्माभिर्निराकृतिः   
प्रत्याख्यानं कदाचिदपि न कृतेति शेषः । केनचिदपि न दृष्टेत्यर्थः ॥ ३४ ॥  
  
इत्यार्षे श्रीवासिष्ठमहारामायणे वाल्मीकीये उत्पत्तिप्रकरणे लीलो०   
स्वप्नपुरुषसत्यत्वनिरूपणं नाम द्विचत्वारिंशः सर्गः ॥ ४२ ॥  
  
इति श्रीवासिष्ठमहारामायणतात्पर्यप्रकाशे उत्पत्तिप्रकरणे   
स्वप्नपुरुषसत्यत्वनिरूपणं नाम द्विचत्वारिंशः सर्गः ॥ ४२ ॥  
  
  