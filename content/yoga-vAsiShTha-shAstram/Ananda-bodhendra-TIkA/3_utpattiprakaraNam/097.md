+++
title = "०९७"

+++
सप्तनवतितमः सर्गः ९७  
  
श्रीराम उवाच ।  
  
ब्रह्मन्मनस एवेदमन्तश्चाडम्बरं सृतम् ।  
यतस्तदेव कर्मेति वाक्यार्थादुपलभ्यते ॥ १ ॥  
  
सर्वाकारेण संस्थानं मनसोऽत्र निरूप्यते ।  
चित्ताकाशचिदाकाशभूताकाशाश्च विस्तरात् ॥ १ ॥  
  
एवं कर्तृकर्ममनःस्वरूपं तन्नामभेदं च बहुभिः प्रकारैः   
प्रतिबोधितो रामः स्वबुद्धं तद्गुरुबुद्धिसंवादायाभिलप्य दर्शयति -   
ब्रह्मन्निति । हे ब्रह्मन् प्राग्दर्शितत्वद्वाक्यार्थादिदमाडम्बरं   
ब्रह्माण्डपटहं मनस एव सकाशात्सृतमाविर्भूतं यतोऽतस्तज्जगदेव   
मनसः कर्मेति तात्पर्यमुपलभ्यते बुध्यते मयेत्यर्थः ॥ १ ॥  
  
श्रीवसिष्ठ उवाच ।  
  
दृढभावोपरक्तेन मनसैवोररीकृतम् ।  
मरुचण्डातपेनेव भास्वरावरणं [वरणं वपुः इति पाठः]   
पुनः ॥ २ ॥  
  
रामेण बुद्धं तात्पर्यं तथैवेत्यनुमोदनाय स्वयं वसिष्ठः पुनः   
सङ्क्षेपविस्तराभ्यामाह - दृढेत्यादिना । भास्वरस्य   
तेजस्त्वस्यावरणमप्रथाहेतुर्मृगतृष्णोदकमिव   
भास्वरस्यात्मनोऽप्रथाहेत्वज्ञानजाड्यमुररीकृतम् । अङ्गीकृतमित्यर्थः ॥   
२ ॥  
  
ब्रह्मात्मनि जगत्यस्मिन्मन एकाकृतिं गतम् ।  
क्वचिन्नरतया रूढं क्वचित्सुरतयोत्थितम् ॥ ३ ॥  
  
एकां मुख्यामाकृतिं जगत्संस्थानं गतं प्राप्तम् । तदेव प्रपञ्चयति   
- क्वचिदित्यादिना ॥ ३ ॥  
  
क्वचिद्दैत्यतयोल्लासि क्वचिद्यक्षतयोदितम् ।  
क्वचिद्गन्धर्वतां प्राप्तं क्वचित्किन्नररूपि च ॥ ४ ॥  
  
नानाचारनभोभागपुरपत्तनरूपया ।  
मन्ये विततयाकृत्या मन एव विजृम्भते ॥ ५ ॥  
  
विततया विस्तीर्णया आकृत्या संस्थानवैचित्र्येण ॥ ५ ॥  
  
एवं स्थिते शरीरौघस्तृणकाष्ठलतोपमः ।  
तद्विचारणया कोऽर्थो विचार्यं मन एव नः ॥ ६ ॥  
  
यथा पृथिव्यादिभूततत्त्वजिज्ञासूनां तृणकाष्ठादिकं प्रत्येकं न   
विचारणार्हं तद्वदित्यर्थः ॥ ६ ॥  
  
तेनेदं सर्वमाभोगि जगदित्याकुलं ततम् ।  
मन्ये तद्व्यतिरेकेण परमात्मैव शिष्यते ॥ ७ ॥  
  
एवं कर्तृकर्मस्वरूपे बुद्धे तद्विशोधेन तदधिष्ठानात्मानं   
दर्शयितुमाह - मन्ये इति ॥ ७ ॥  
  
आत्मा सर्वपदातीतः सर्वगः सर्वसंश्रयः ।  
तत्प्रसादेन संसारे मनो धावति वल्गति ॥ ८ ॥  
  
मन आदिस्पन्दास्तद्बलेनैव न स्वत इत्याह - तत्प्रसादेनेति ॥ ८ ॥  
  
मनो मन्ये मनः कर्म तच्छरीरेषु कारणम् ।  
जायते म्रियते तद्धि नात्मनीदृग्विधा गुणाः ॥ ९ ॥  
  
शोधनप्रकारमाह - मन इति । ईदृग्विधा इत्यनेनान्तरालिका अपि   
भावविकारा उपलक्ष्यन्ते ॥ ९ ॥  
  
मन एव विचारेण मन्ये विलयमेष्यति ।  
मनोविलयमात्रेण ततः श्रेयो भविष्यति ॥ १० ॥  
  
श्रेयो मोक्षः ॥ १० ॥  
  
मनोनाम्नि परिक्षीणे कर्मण्याहितसम्भ्रमे ।  
मुक्त इत्युच्यते जन्तुः पुनर्नाम न जायते ॥ ११ ॥  
  
श्रीराम उवाच ।  
  
भगवन्भवता प्रोक्ता जातयस्त्रिविधा नृणाम् ।  
प्रथमं कारणं तासां मनः सदसदात्मकम् ॥ १२ ॥  
  
अस्त्वेवं मनसः सकाशाज्जगदुत्पत्तिः मनस्तु   
कूटस्थचिन्मात्रस्वभावाद्ब्रह्मणो नोत्पत्तुमर्हति । बुद्धिपूर्विका हि   
तत्सृष्टिः श्रूयते तन्मनोऽकुरुत आत्मन्वी स्याम् इति । नच मन उत्पत्तेः   
प्राग्बुद्धिः सम्भवति । अमतेऽर्तेध्यवसायादर्शनादिति रामः शङ्कते -   
भगवन्निति द्वाभ्याम् । त्रिविधा इति । यद्यपि द्वादशविधा उक्तास्तथापि तासां   
सात्त्विकराजसतामसलक्षणत्रैविध्येन्तर्भावमभिप्रेत्य त्रिविधा इत्युक्तिः ।   
नृणां जीवानाम् ॥ १२ ॥  
  
तत्कथं शुद्धचिन्नाम्नस्तत्त्वाद्बुद्धिविवर्जितात् ।  
उत्थितं स्फारतां यातं जगच्चित्रकरं मनः ॥ १३ ॥  
  
श्रीवसिष्ठ उवाच ।  
  
आकाशा हि त्रयो राम विद्यन्ते विततान्तराः ।  
चित्ताकाशश्चिदाकाशो भूताकाशस्तृतीयकः ॥ १४ ॥  
  
इमामप्याशङ्कां वक्ष्यमाणदृष्टिभेदाभिप्रायेण   
सत्कार्यवादमाश्रित्य समाधित्सुर्वसिष्ठस्तदुपयुक्तामाकाशत्रयकल्पनां   
दर्शयति - आकाशा हीति । विततान्तरा विस्तीर्णजठराः ॥ १४ ॥  
  
प्। ३६१) २१५  
  
एते हि सर्वसामान्याः सर्वत्रैव व्यवस्थिताः ।  
शुद्धचित्तत्वशक्त्या तु लब्धसत्तात्मतां गताः ॥ १५ ॥  
  
सर्वस्वकार्यसाधारणाः सर्वस्वकार्ये व्यवस्थिता अनुगता इति तद्धेतुः ।   
नचैवमद्वैतहानिः सत्ताभेदानभ्युपगमादित्याशयेनाह - शुद्धेति ॥   
१५ ॥  
  
सबाह्याभ्यन्तरस्थो यः सत्तासत्तावबोधकः ।  
व्यापी समस्तभूतानां चिदाकाशः स उच्यते ॥ १६ ॥  
  
त्रयाणामेकसत्ताकत्वे चिदाकाशे कोऽतिशय इत्याशङ्क्य तं   
दर्शयंश्चिदाकाशं मायाशबलं लक्षयति - सबाह्येति ।   
आभ्यन्तरबुद्ध्यादीनां बाह्यवस्तूनां च   
सत्तासत्तयोरागमापाययोरवबोधकः साक्षी ॥ १६ ॥  
  
सर्वभूतहितः श्रेष्ठो यः कालकलनात्मकः ।  
येनेदमाततं सर्वं चित्ताकाशः स उच्यते ॥ १७ ॥  
  
चित्ताकाशं लक्षयति - सर्वेति । सर्वेषां भूतानां   
सर्वव्यवहारहेतुत्वाद्धितः । सर्वकार्यकारणनियन्तृत्वाच्छ्रेष्ठः । आततं   
स्वकल्पनया विस्तारितम् ॥ १७ ॥  
  
दशदिङ्मण्डलाभोगैरव्युच्छिन्नवपुर्हि यः ।  
भूतात्मासौ य आकाशः पवनाब्दादिसंश्रयः ॥ १८ ॥  
  
भूताकाशं लक्षयति - दशेति । अब्दा मेघाः संवत्सरात्मा सूर्यो वा ॥ १८   
॥  
  
आकाशचित्ताकाशौ द्वौ चिदाकाशबलोद्भवौ ।  
चित्कारणं हि सर्वस्य कार्यौघस्य दिनं यथा ॥ १९ ॥  
  
तत्र चिदाकाशे चिदंशस्य सन्निधिमात्रेण निमित्ततेति प्रदर्शयति - दिनं   
यथेति ॥ १९ ॥  
  
जडोऽस्मि न जडोऽस्मीति निश्चयो मलिनश्चितः ।  
यस्तदेव मनो विद्धि तेनाकाशादि भाव्यते ॥ २० ॥  
  
जडांशस्य तु मन आद्याकारपरिणामित्वान्मनः प्रति मुख्योपादानत्वेऽपि   
मनसि चिज्जाड्योभयानुभवात्संवलितस्यैव मनोभावापत्तिरित्याह -   
जडोऽस्मीति ॥ २० ॥  
  
अप्रबुद्धात्मविषयमाकाशत्रयकल्पनम् ।  
कल्प्यते उपदेशार्थं प्रबुद्धविषयं न तु ॥ २१ ॥  
  
इयं च मनःसृष्ट्यादिकल्पना अज्ञबोधनार्था न वास्तवीति   
परमार्थदृशा न शुद्धचितः किञ्चिदुत्पन्नं विनष्टं वेति न   
कश्चिदाक्षेपावकाश इत्याशयेनाह - अप्रबुद्धेत्यादिना ॥ २१ ॥  
  
एकमेव परं ब्रह्म सर्वं सर्वावपूरकम् ।  
प्रबुद्धविषयं नित्यं कलाकलनवर्जितम् ॥ २२ ॥  
  
द्विअताद्वैतसमुद्भेदैर्वाक्यसन्दर्भगर्भितैः ।  
उपदेश्यत एवाज्ञो न प्रबुद्धः कथञ्चन ॥ २३ ॥  
  
यावद्रामाप्रबुद्धस्त्वमाकाशत्रयकल्पना ।  
तावदेवावबोधार्थं मया त्वमुपदिश्यसे ॥ २४ ॥  
  
आकाशचित्ताकाशाद्याश्चिदाकाशकलङ्कितात् ।  
प्रसूता दावदहनाद्यथा मरुमरीचयः ॥ २५ ॥  
  
दावदहनान्मरुभूमिप्रतापनाद्दावाग्नितुल्याद्वा आतपात् ॥ २५ ॥  
  
चिनोति मलिनं रूपं चित्ततां समुपागतम् ।  
त्रिजगन्तीन्द्रजालानि रचयत्याकुलात्मकम् ॥ २६ ॥  
  
कार्येषु मालिन्यदर्शनादपि चित्तस्य न शुद्धचित्कार्यतेत्याशयेनाह -   
चिनोतीति ॥ २६ ॥  
  
चित्तत्वमस्य मलिनस्य चिदात्मकस्य  
तत्त्वस्य दृश्यत इदं ननु बोधहीनैः ।  
शुक्तौ यथा रजतता नतु बोधवद्भि-  
र्मौर्ख्येण बन्ध इह बोधबलेन मोक्षः ॥ २७ ॥  
  
अज्ञैकदृश्यत्वादपि चित्तस्याज्ञानकार्यत्वं अत एवातत्त्वज्ञदृशैव   
बन्धस्तत्त्वज्ञदृशा त्वात्मनो नित्यमुक्ततैवेत्याह - चित्तत्वमिति ॥ २७ ॥  
  
इत्यार्षे श्रीवासिष्ठमहारामायणे वाल्मीकीये मो० उत्पत्तिप्रकरणे   
चिदाकाशमाहात्म्यं नाम सप्तनवतितमः सर्गः ॥ ९७ ॥  
  
इति श्रीवासिष्ठमहारामायणतात्पर्यप्रकाशे उत्पत्तिप्रकरणे   
चिदाकाशमाहात्म्यं नाम सप्तनवतितमः सर्गः ॥ ९७ ॥  
  
  