+++
title = "०५"

+++
पञ्चमः सर्गः ५  
  
वाल्मीकिरुवाच ।  
  
अथोनषोडशे वर्षे वर्तमाने रघूद्वहे ।  
रामानुयायिनि तथा शत्रुघ्ने लक्ष्मणेऽपि च ॥ १ ॥  
  
रामस्य काये कार्श्यादि निर्वेदादिह [दादीह] वर्ण्यते ।  
राज्ञस्तद्धेतुजिज्ञासा [जिज्ञासोर्वसिष्ठोक्तेः] वसिष्ठोक्तेरुपक्रमः ॥  
  
इत्थं श्रीरामस्य चित्तशुद्धापायानुष्ठानचर्यामुपवर्ण्य तत्फल   
वैराग्यादिसाधनसम्पत्तिं विवक्षुरुपक्रमते - अथेति । ऊने चतुर्थांशेन   
षोडशे वर्षे वर्तमाने रामः कार्श्य जगामेति चतुर्थेन सम्बन्धः ।   
रघूद्वहे इति व्यवहितस्य राज्ञः सन्निहितस्य शत्रुघ्नस्य लक्ष्मणस्य वा   
विशेषणं नतु रामपरामर्शि । रामः कार्श्यं जगामेत्यनेनानन्वया##-  
भावान्तरालक्षकत्वे भावलक्षणसप्तम्यनुपपत्तेः ॥ १ ॥  
  
भरते संस्थिते नित्यं मातामहगृहे सुखम् ।  
पालयत्यवनिं राज्ञि यथावदखिलामिमाम् ॥ २ ॥  
  
भरति इति । इत एव पूर्वरामायणानुक्तमपि विना शत्रुघ्नं भरतस्य   
मातामहगृहगमनं विवाहात्प्रागागमनं च कल्प्यते । नित्यमित्यनेनापि   
पूर्वमपि बहुवारं तत्र भरतगमनमवथानं चासीदिति गम्यते ॥ २ ॥  
  
जन्यत्रार्थं च पुत्राणां प्रत्यहं सह मन्त्रिभिः ।  
कृतमन्त्रे महाप्राज्ञे तज्ज्ञे दशरथे नृपे ॥ ३ ॥  
  
जर्नी वधुं वहन्तीति जन्यास्तांश्रायते वस्त्रालङ्कारादिभिरिति जन्यत्रो   
विवाहस्तदर्थम् ॥ ३ ॥  
  
कृतायां तीर्थयात्रायां रामो निजगृहे स्थितः ।  
जगामानुदिनं कार्श्यं शरदीवामलं सरः ॥ ४ ॥  
  
कार्श्यादीनि निर्वेदचिन्तादुःखलिङ्गानि वर्ण्यन्ते ॥ ४ ॥  
  
कुमारस्य विशालाक्षं पाण्डुतां मुखमाददे ।  
पापफूल्लदलं शुक्लं सालिमालमिवाम्बुजम् ॥ ५ ॥  
  
विशालाक्षत्वविशिष्टस्योपमानाय सालिमालमिति ॥ ५ ॥  
  
कपोलतलसंलीनपाणिः पद्मासनस्थितः ।  
चिन्तापरवशस्तूष्णीमव्यापारो बभूव ह ॥ ६ ॥  
  
अव्यापारो निश्चेष्टः ॥ ६ ॥  
  
कृशाङ्गश्चिन्तया युक्तः खेदी परमदुर्मनाः ।  
नोवाच कस्यचित्किञ्चिल्लिपिकर्मार्पितोपमः ॥ ७ ॥  
  
लिपिकर्मार्पितश्चित्रलिखित उपमा यस्य ॥ ७ ॥  
  
खेदात्परिजनेनासौ प्रार्थ्यमानः पुनः पुनः ।  
चकाराह्निकमाचारं परिम्लानमुखाम्बुजः ॥ ८ ॥  
  
आह्निक। महन्यवश्यकर्तव्यम् ॥ ८ ॥  
  
एवङ्गुणविशिष्टं तं रामं गुणगणाकरम् ।  
आलोक्य भ्रातरावस्य तामेवाययतुर्दशाम् [तामेवावापतुः] ॥ ९ ॥  
  
गुणगणाकरं तं रामदेवं पूर्वोक्तचिन्तादिभिर्गुणैर्विशेषनैर्विशिष्ट##-  
  
तथा तेषु तनूजेषु खेदवत्सु कृशेषु च ।  
सपत्नीको महीपालश्चिन्ताविवशतां ययौ ॥ १० ॥  
  
का ते पुत्र घना चिन्तेत्येवं रामं पुनः पुनः ।  
अपृच्छत्स्निग्धया वाचा नैवाकथयदस्य सः ॥ ११ ॥  
  
नाकथयदेव । कथनप्रयोजनासिद्धिनिश्चयादिति भावः ॥ ११ ॥  
  
न किञ्चित्तात मे दुःखमित्युक्त्वा पितुरङ्कगः ।  
रामो राजीवपत्राक्षस्तूष्णीमेव स्म तिष्ठति ॥ १२ ॥  
  
न [नेति क्वचिन्न लभ्यते] दुःखं त्वया परिहर्तुं शक्यमित्याशय इति   
नानृतवादिता । तिष्ठति स्म तस्थौ । स्मयोगाल्लिड्विषये लट् ॥ १२ ॥  
  
ततो दशरथो राजा रामः किं खेदवानिति ।  
अपृच्छत्सर्वकार्यज्ञं वसिष्ठं वदतां वरम् ॥ १३ ॥  
  
किन्निमित्तमिति शेषः ॥ १३ ॥  
  
इत्युक्तश्चिन्तयित्वा स वसिष्ठमुनिना नृपः ।  
अस्त्यत्र कारणं श्रीमन्मा राजन्दुःखमस्तु ते ॥ १४ ॥  
  
इति पृष्टेन वसिष्ठमुनिना स नृप इति एवं प्रकारेण उक्तः । तदेवाह -   
अस्त्यत्रेत्यादिनार्धेनोत्तरश्लोकसहितेन । रामचिन्तायाः शुभोदर्कत्व##-  
  
कोपं विषादकलनां विततं च हर्षं  
नाल्पेन कारणवशेन वहन्ति सन्तः ।  
सर्गेण संहृतिजवेन विना जगत्यां   
भूतानि भूप न महान्ति विकारवन्ति ॥ १५ ॥  
  
सन्तः अल्पेन कारणवशेन कोपं विषादकलनां च न वहन्ति । यथा महान्ति   
भूतानि पृथिव्यादीनि सर्गेण सृष्टिफलवशेन संहारवेगेन च विना न   
विकारवन्ति नोपचयापक्षयविकारं भजन्ते ॥ १५ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
कार्श्यनिवेदनं नाम पञ्चमः सर्गः ॥ ५ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे   
कार्श्यनिवेदनं नाम् पञ्चमः सर्गः ॥ ५ ॥  
  