+++
title = "२१"

+++
एकविंशः सर्गः २१   
  
श्रीराम उवाच ।  
  
मांसपाञ्चलिकायास्तु यन्त्रलोलेऽङ्गपञ्जरे ।  
स्नाय्वस्थिग्रन्थिशालिन्याः स्त्रियाः किमिव शोभनं ॥ १ ॥  
  
प्रत्यक्षनरकव्रातनिष्पन्ननिखिलाङ्गिकाः ।  
स्त्रियोऽप्यत्र विनिन्द्यन्ते पुंसां नरकजन्मदाः ॥  
  
येषु स्त्रीपिण्डेषु यूनां रमणीयताभ्रमस्तेषां स्वरूपं विविच्य   
दर्शयितुमुपक्रमते - मांसेत्यादिना । स्नायवः शिराः । ग्रथनं   
ग्रन्थिस्तेन शालिन्याः शोभनाया मांसमय्याः पाञ्चालिकायाः प्रतिमायाः   
स्त्रियाः शकटादियन्त्रमिव लोले चञ्चले अङ्गपञ्चरे शोभनमिव यन्मन्यन्ते   
तत्किम् । न किञ्चिदित्यर्थः ॥ १ ॥  
  
त्वड्वांसरक्तबाष्पाम्बु पृथक्कृत्वा विलोचनम् ।  
समालोकय रम्यं चेत्किं मुधा परिमुह्यसि ॥ २ ॥  
  
उक्तमेव प्रपञ्चयिष्यन्प्रधमं यूनां यत्र नेत्रे विलासविभ्रमस्तत्र विवेके   
अशोभनतां दर्शयति - त्वगिति । समाहारद्वन्द्वः । रम्यं चेत्सज्जस्व   
[सज्जस्वेति फलितार्थकथनम्] । किं मुधेति । नोचेदिति शेषः । मुधा   
व्यर्थम् ॥ २ ॥  
  
इतः केशा इतो रक्तमितीयं प्रमदातनुः ।  
किमेतया निन्दितया करोति विपुलाशयः ॥ ३ ॥  
  
विपुलाशयो विवेकविस्तीर्णबुद्धिः ॥ ३ ॥  
  
वासोविलेपनैर्यानि लालितानि पुनः पुनः ।  
तान्यङ्गान्यङ्ग लुण्ठन्ति क्रव्यादाः सर्वदेहिनाम् ॥ ४ ॥  
  
अङ्गेति कोमलामन्त्रणे । लुण्ठन्ति उपघ्नन्ति । क्रव्यादा मांसाशिनो   
गृध्रगोमाय्वादयः ॥ ४ ॥  
  
मेरुशृङ्गतटोल्लासिगङ्गाजलरयोपमा ।  
दृष्टा यस्मिन्स्तने मुक्ताहारस्योल्लासशालिता ॥ ५ ॥  
  
रयः प्रवाहः । मुक्ताहारस्य उल्लासशालिता शोभा यस्मिन्स्तने दृष्टा स एव   
ललनास्तन इत्युत्तरेण सम्बन्धः ॥ ५ ॥  
  
श्मशानेषु दिगन्तेषु स एव ललनास्तनः ।  
श्वभिरास्वाद्यते काले लघुपिण्ड इवान्धसः ॥ ६ ॥  
  
आस्वाद्यते रुच्या भक्ष्यते । अन्धस ओदनस्य ॥ ६ ॥  
  
रक्तमांसास्थिदिग्धानि करभस्य यथा वने ।  
तथैवाङ्गानि कामिन्यास्तां प्रत्यपि हि को ग्रहः ॥ ७ ॥  
  
दिग्धान्युपचितानि करभस्य खरस्योष्ट्रस्य वा । ग्रह आग्रहः । आशातिशय इति   
यावत् ॥ ७ ॥  
  
आपातरमणीयत्वं [कल्प्यते केवलं स्त्रियः] कल्पते केवलं   
स्त्रियाः ।  
मन्ये तदपि नास्त्यत्र मुने मोहैककारणम् ॥ ८ ॥  
  
अविचारजं ज्ञानमापातं पतनावधीति वा । कल्पते युज्यते । यतो   
मोहैककारणं चित्तविभ्रमैकनिमित्तकं तत् । नहि तथाविधं   
शुक्तिरजताद्यस्तीति भावः ॥ ८ ॥  
  
विपुलोल्लासदायिन्या मदमन्मथपूर्वकम् ।  
को विशेषो विकारिण्या मदिरायाः [स्त्रियस्तथा] स्त्रियास्तथा ॥ ९ ॥  
  
विकारिण्याः स्वतः कामकिण्वादिविकारवत्याः स्खलनकलहादिविकारिण्या   
[विकारकारिण्या] वा ॥ ९ ॥  
  
ललनालानसंलीना मुने मानवदन्तिनः ।  
प्रबोधं नाधिगच्छन्ति दृधैरपि शमाङ्कुशैः ॥ १० ॥  
  
सम्यग्लीना मदमोहात्सुप्तप्रायाः । प्रबोधं विवेकजागरणम् ॥ १० ॥  
  
केशकज्जलधारिण्यो दुःस्पर्शा लोचनप्रियाः ।  
दुष्कृताग्निशिखा नार्थो दहन्ति तृणवन्नरम् ॥ ११ ॥  
  
नार्यः स्त्रियः द्ष्कृताग्नीनां शिखा ज्वालाः । तदेव तद्धर्मैःरुपपादयति   
- केशेति । केशा एव कज्जलानि केशान्कज्जलानि च धारयितुं शीलं यासाम् ।   
दुःस्पर्शाः स्प्रष्टुमशक्याः । लोचनप्रियाः प्रियदर्शनाः । अतएव हि नरं   
तृणवद्दहन्ति ॥ ११ ॥  
  
ज्वलतामतिदूरेऽपि सरसा अपि नीरसाः ।  
स्त्रियो हि नरकाग्नीनामिन्धनं चारु दारुणम् ॥ १२ ॥  
  
अतिदूरे संयमिन्यां दारुणं यथा स्यात्तथा ज्वलतामपि नरकाग्नीना##-  
स्वतश्च विरोधाभासः । अथवा दारुणमित्यपीन्धनविशेषणमेव । तथाच   
तत्रापि स्वत एव विरोधाभासः । परिहारस्तु वासनादुष्टत्वात् सरसाः आपाततः   
नीरसाः परमार्थतः । एवं चारु आपाततः दारुणं फलत इति ॥ १२ ॥  
  
विकीर्णाकारकबरी तरत्तारकलोचना ।  
पुर्णेन्दुबिम्बवदना कुसुमोत्करहासिनी ॥ १३ ॥  
  
यामिन्या आकारोऽन्धकारः स एव स इव वा कबरी केशपाशो यस्याः । तरन्त्यो   
भ्रमन्त्यस्तारका नक्षत्राण्येव लोचनानि तानीव च तरत्तारके चलत्कनीनिके वा   
लोचने यस्याः । एवमिन्दुबिम्बमेव इन्दुबिम्बमिव वा वदनं यस्याः ।   
कुसुमोत्कर एव कुसुमोत्कर इव वा हासोऽस्या अस्तीति विग्रहः ॥ १३ ॥  
  
लीलाविलोलपुरुषा कार्यसंहारकारिणी ।  
परं विमोहनं बुद्धेः कामिनी दीर्घयामिनी ॥ १४ ॥  
  
शृङ्गारलीलाभिर्विलोलाः पुरुषायस्याम् । अतएव तेषां कार्याणामवश्य##-  
व्यर्थमायुर्विनाशायेति भावः ॥ १४ ॥  
  
पुष्पाभिराममधुरा करपल्लवशालिनी ।  
भ्रमराक्षिविलासाढ्या स्तनस्तबकधारिणी ॥ १५ ॥  
  
न केवलं पुरुषार्थविघातिता अपित्वनर्थहेतुतापीत्याह - पुष्पेत्यादि##-  
स्तनावेव स्तनाविव ॥ १५ ॥  
  
पुष्पकेषरगौराङ्गी नरमारणतत्परा ।  
ददात्युन्मत्तवैवशं कान्ता विषलता यथा ॥ १६ ॥  
  
पुष्पकेसरैः पुष्पकेसराणीव वा । उन्मत्तानां कामोन्मादात्स्वसेविनां   
मूर्खाणां मूर्छामरणादिवैवश्यं ददाति ॥ १६ ॥  
  
सत्कार्योच्छ्वासमात्रेण भुजङ्गदलनोत्कया ।  
कान्तयोद्ध्रियते जन्तुः करभ्येवोरगो बिलात् ॥ १७ ॥  
  
करभ्यत्र भल्लुकी । सा हि बिलस्थान्सर्पादीन्श्वासबलेनाकृष्य भक्षयतीति   
प्रसिद्धम् । तथा सत्कार्यैरलीकसत्कारैरुच्छ्वास आश्वासनं तावन्मात्रेण   
भुजङ्गानां विटानां दलने वित्तचित्तापहारेण विनाशे सोत्कण्ठया कान्तया   
जन्तुरुद्ध्रियते । वशीक्रियत इत्यर्थः ॥ १७ ॥  
  
कामनाम्ना किरातेन विकीर्णा मुग्धचेतसाम् ।  
नार्यो नरविहङ्गानामङ्गबन्धनवागुराः ॥ १८ ॥  
  
विकीर्णाः प्रसारिताः । वागुरा जालानि ॥ १८ ॥  
  
ललनाविपुलालाने मनोमत्तमतङ्गजः ।  
रतिशृङ्खलया ब्रह्मन्बद्धस्तिष्ठति मूकवत् ॥ १९ ॥  
  
जन्मपल्वलमत्स्यानां [वित्तकर्दम] चित्तकर्दमचारिणाम् ।  
पुंसां दुर्वासनारज्जुर्नारी बडिशपिण्डिका ॥ २० ॥  
  
बडिशं मत्स्यवेधनकण्टकस्तत्रत्या पिष्टपिण्डिका ॥ २० ॥  
  
कन्दुरं च तुरङ्गाणामालानमिव दन्तिनाम् ।  
पुंसां मन्त्र इवाहीनां बन्धनं वामलोचना ॥ २१ ॥  
  
मन्दुरं मन्दुरा वाजिशाला ॥ २१ ॥  
  
नानारसवती चित्रा भोगभूमिरियं मुने ।  
स्त्रियमाश्रित्य संयाता परामिह हि संस्थितिम् ॥ २२ ॥  
  
इयं भोगभूमिर्ब्रह्माण्डलक्षणा इह संसारे परां दृढां संस्थितिं   
चिरस्थितिं संयाता प्राप्ता ॥ २२ ॥  
  
सर्वेषां दोषरत्नानां सुसमुद्गिकयाऽनया ।  
दुःखशृङ्खलया नित्यमलमस्तु मम स्त्रिया ॥ २३ ॥  
  
सुसमुद्गिकया दृढसम्पुटिकया । अलं पर्याप्तम् । प्रयोजनं नास्तीत्यर्थः ॥   
२३ ॥  
  
किं स्तनेन किमक्ष्णा वा किं नितम्बेन किं भुवा ।  
मांसमात्रैकसारेण करोम्यहमवस्तुना ॥ २४ ॥  
  
अवस्तुना तुच्छेन ॥ २४ ॥  
  
इति मांसमितो रक्तमितोऽस्थीनीति वासरैः ।  
ब्रह्मन्कतिपयैरेव याति स्त्री विशरारुताम् ॥ २५ ॥  
  
विशरारुतां विशीर्णताम् ॥ २५ ॥  
  
यास्तात् पुरुषैः स्थूलैर्ललिता मनुजैः प्रियाः ।  
ता मुने प्रविभक्ताङ्ग्यः स्वपन्ति पितृभूइषु ॥ २६ ॥  
  
स्थूलैरसूक्ष्मदर्शिभिः । ललिता लालिताः । पितृभूमिषु श्मशानेषु ॥ २६ ॥  
  
यस्मिन्घनतरस्नेहं मुखे पत्राङ्कुराः स्त्रियः ।   
कान्तेन रचिता ब्रह्मन्पीयते तेन जङ्गले ॥ २७ ॥  
  
कर्पूरगोरोचनचन्दनादिकृतास्तिलकरचनाविशेषाः पत्राङ्कुराः । पीयते   
शुष्यते । पै शोषणे । अकर्मत्वाद्भावे लः ॥ २७ ॥  
  
केशाः श्मशानवृक्षेषु यान्ति चामरलेखिकाम् ।  
अस्थीन्युडुवदाभान्ति दिनैरवनिमण्डले ॥ २८ ॥  
  
स्त्रियः केशाः लेख उल्लेख उत्प्रेक्षा सैव लेखिका ताम् । भस्मधूसरत्वा##-  
  
पिबन्ति पांसवो रक्तं क्रव्यादाश्चाप्यनेकशः ।  
चर्माणि च शिवा भुङ्क्ते खं यान्ति प्राणवायवः ॥ २९ ॥  
  
पिबन्ति शोषयन्ति । पांसवो धूलयः । क्रव्यं मांसमदन्तीति क्रव्यादा   
अनेकशः सन्तीति शेषः । शिवा सृगाली ॥ २९ ॥  
  
इत्येषा ललनाङ्गानामचिरेणैव भाविनी ।  
स्थिर्मया वः कथिता किं भ्रान्तिमनुधावथ ॥ ३० ॥  
  
स्थितिः परिणतिः ॥ ३० ॥  
  
भूतपञ्चकसङ्घट्टसंस्थानं ललनाभिधम् ।  
रसादभिपतत्वेतकथं नाम धियान्वितः ॥ ३१ ॥  
  
सङ्घट्टनं सङ्घट्टस्तकृतं संस्थानं सन्निवेशम् ।   
रसाद्रागाद्धियान्वितो बुद्धिमान्कथमभिपततु । अर्हे कृत्यतृचश्च इति   
चकारेण लोडपि समुच्चीयत इति केचित् ॥ ३१ ॥  
  
शाख्याप्रतानगहना कट्वम्लफलमालिनी ।  
सुतालोत्तालतामेति चिन्ता कान्तानुसारिणी ॥ ३२ ॥  
  
पारलौकिकं दुःखं कटुफलमैहिकशोकरागादिकं त्वीषत्सुखलवमिश्र##-  
वानानामम्लता । उत्तालतामूर्ध्वविस्तीर्णताम् ॥ ३२ ॥  
  
कान्दिग्भूततया चेतो घनगर्धान्धमाकुलम् ।  
परं मोहमुपादत्ते यूथभ्रष्टमृगो यथा ॥ ३३ ॥  
  
आकुलमुक्तचिन्तयेति गम्यते । अतएव घनेन निबिडेन गर्धेन   
धनाभिलाषेणान्धम् । कां दिशं गमिष्यामि क्व धनं   
लप्स्यामीत्येवम्भूततया चेतोमोहमुपादत्ते ॥ ३३ ॥  
  
शोच्यतां परमां याति तरुणस्तरुणीपरः ।  
निबद्धः करिणीलोलो विन्ध्यखाते यथा गजः ॥ ३४ ॥  
  
खाते गर्ते ॥ ३४ ॥  
  
यस्य स्त्री तस्य भोगेच्छा निःस्त्रीकस्य क्व भोगभूः ।  
स्त्रियं त्यक्त्वा जतत्त्यक्तं जतत्त्यकत्वा सुखी भवेत् ॥ ३५ ॥  
  
भवनं भूः सम्भवः ॥ ३५ ॥  
  
आपातमात्ररमणेषु सुदुस्तरेषु  
भोगेषु नाहमलिपक्षतिचञ्चलेषु ।  
ब्रह्मन्नमे मरणरोगजरादिभीत्या  
शाम्याम्यहं परमुपैमि पदं प्रयत्नात् ॥ ३६ ॥  
  
पक्षतिः पक्षमूलम् । मरणजन्मजरादिभीत्या भोगेष्वहं न रमे इति   
सम्बन्धः । शाम्याम्युपरतोऽस्मि । उपैमीति वर्तमानसामीप्ये वर्तमानवत् ॥ ३६   
॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
स्त्रीजुगुप्सा नामैकविंशतितमः सर्गः ॥ २१ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे स्त्रीजुगुप्सा   
नामैकविंशतितमः सर्गः ॥ २१ ॥  
  