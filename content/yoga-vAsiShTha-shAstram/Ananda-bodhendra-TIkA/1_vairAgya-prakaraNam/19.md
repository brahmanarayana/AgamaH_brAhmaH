+++
title = "१९"

+++
एकोनविंशः सर्गः १९  
  
श्रीरम उवाच ।  
  
लब्ध्वापि तरलाकारे कार्यभारतरङ्गिणि ।  
संसारसागरे जन्म बाल्यं दुःखाय केवलम् ॥ १ ॥  
  
अज्ञानक्षुत्तृषारोगाशौचचापलदूषितम् ।  
तिर्यग्जन्तुसमावस्थं बाल्यमप्यत्र निन्द्यते ॥  
  
ननु न देहस्य सर्वा अवस्था दुःखरूपास्तद्बाल्यस्य सर्वजनस्पृहणीयतया   
रम्यतरत्वात् तद्यथा महाराजो वा महाब्राह्मणो वा महाकुमारो वा   
अतिघ्नीमानन्दस्य गत्वा शयीत इति श्रुत्यापि बाल्यस्यानन्दबहुलत्वप्रति##-  
- लब्ध्वापीति । कार्यभारैर्नानाकर्तव्याभिनिवैशैः ।   
प्रकृत्यादित्वात्तृतीया । धान्येन धनवातिवत्तद्धितप्रकृत्यर्थे   
अभेदेनान्वयः । तरला अस्थिरा आकाराश्चतुर्विधशरीराणि यस्मिन् । अन्यत्र   
चञ्चलस्वभावे संसारसागरे जन्म मनुष्यजन्म । बाल्यं केवलं   
दुःखायैव लभते जन्तुरिति शेषः । अपिना मनुष्यजन्मनोऽतिदौर्लभ्यं द्योत्यते   
। तथाच श्रुतिः ततो वै तद्दुर्निष्प्रपतरम् इति ॥ १ ॥  
  
अशक्तिरापदस्तृष्णा मूकता मूढबुद्धिता ।  
गृध्नुता लोलता दैन्यं सर्वं बाल्ये प्रवर्तते ॥ २ ॥  
  
प्रतिज्ञातार्थं प्रपञ्चयति - अशक्तिरित्यादिना । गृध्नुता साभिलाषता ।   
तृष्णा भक्षणादिविषये । गृध्नुता क्रीडाकौतुकादिविषये तदलाभे   
दैन्यमिति भेदः ॥ २ ॥  
  
रोषरोदनरौद्रासु दैन्यजर्जरितासु च ।  
दशासु बन्धनं बाल्यमालानं करिणामिव ॥ ३ ॥  
  
चकारोऽनुक्तानन्तदुर्दशासमुच्चयार्थः । बन्धनम् । अधिकरणे ल्युट् । आलानं   
गजबन्धनस्तम्भः ॥ ३ ॥  
  
न मृतौ न जरारोगे न चापदि न यौवने ।  
ताश्चिन्ताः [विनिकृन्तति] परिकृन्तन्ति हृदयं शैशवेषु याः   
॥ ४ ॥  
  
जरारोगे । समाहारद्वन्द्वे एकवद्भावः । तास्तादृश्यः । परितः कृन्तन्ति   
छिन्दन्तीव पीडयन्ति । या यादृश्यः ॥ ४ ॥  
  
तिर्यग्जातिसमारम्भः सर्वैरेवावधीरितः ।  
लोलो बालसमाचारो मरणादपि दुःखदः ॥ ५ ॥  
  
तिर्यग्जातयः पश्वादयस्तैः सम आरम्भो यस्य । अवधीरितो भर्त्सितः ॥ ५ ॥  
  
प्रतिबिम्बघनाज्ञानं नानासङ्कल्पपेलवम् ।  
बाल्यमालूनसंशीर्णमनः [संशीर्णं मन] कस्य   
सुखावहम् ॥ ६ ॥  
  
पुरःस्थितं प्रतिबिम्बमिव स्फुटं घनं निबिडं अज्ञानं प्रतिक्षणं चित्ते   
तत्तद्विषयप्रतिबिम्बनैर्वा घनानि बहुलानि भ्रान्तिज्ञानानि यस्मिन् । अतएव   
नानासङ्कल्पैः पेलवं मृदु । तुच्छमिति यावत् । तत्तत्सङ्कल्पित##-  
यस्मिन् ॥ ६ ॥  
  
जलवह्न्यनिलाजस्रजातभीत्या पदे पदे ।  
यद्भयं शैशवेऽबुद्ध्या कस्यापदि हि तद्भवेत् ॥ ७ ॥  
  
भयं लक्षणया दुःखं मुख्यमेव वा भयादपि भयान्तरोत्पत्तेः ।   
अबुद्ध्याऽज्ञानेन । हिशब्दोऽप्यर्थे ॥ ७ ॥  
  
लीलासु दुर्विलासेषु दुरीहासु दुराशये ।  
परमं मोहमाधत्ते बालो बलवदापतन् ॥ ८ ॥  
  
सामान्यविशेषाभ्यां बुद्ध्यबुद्धिपूर्वकत्वाभ्यां [कायिकत्वेनेति   
क्वचिन्न] कायिकत्वेन मानसत्वेन च लीलादीनां भेदः । मोहं   
सारताभ्रमम् ॥ ८ ॥  
  
विकल्पकल्पितारम्भं दुर्विलासं दुरास्पदम् ।  
शैशवं शासनायैव पुरुषस्य न शान्तये ॥ ९ ॥  
  
निष्फलेऽपि कर्मणि बालप्रमत्तादिवचनादपि कौतुहलेन कल्पितमहारम्भम् ।   
दुरास्पदं दुष्प्रतिष्ठम् । शासनाय गुर्वादिकृतकशाताडनादिदुःखा##-  
  
ये दोषा ये दुराचारा दुष्क्रमा ये दुराधयः ।  
ते सर्वे संस्थिता बाल्ये [दुर्गते इव] दुर्गर्त इव कौशिकाः ॥ १० ॥  
  
दुष्क्रमा दुरुत्तराः । कौशिका वायसारात्यः ॥ १० ॥  
  
बाल्यं रम्यमिति व्यर्थबुद्धयः कल्पयन्ति ये ।  
तान्मूर्खपुरुषान्ब्रह्मन्धिगस्तु हतचेतसः ॥ ११ ॥  
  
यच्छङ्कितं बाल्यं रम्यतरमिति तत्राह - बाल्यमिति । श्रुतिस्तु रागादि##-  
  
यत्र दोलाकृति मनः परिस्फुरति वृत्तिषु ।  
त्रैलोक्याऽभव्यमप्पि तत्कथं भवति तुष्टये ॥ १२ ॥  
  
तदरम्यतामेवोपपादयति - यत्रेत्यादिना । त्रैलोक्ये अभव्यममङ्गलं   
तदपीत्यन्वयः ॥ १२ ॥  
  
सर्वेषामेव सत्त्वानां सर्वावस्थाभ्य एव हि ।  
मनश्चञ्चलतामेति बाल्ये दशगुणं मुने ॥ १३ ॥  
  
न केवलं मनुष्याणामेवाभव्यमपि तु सर्वजन्तूनामित्याह - सर्वेषामिति   
। मनश्चाञ्चल्यातिशयस्य दुःखातिशयहेतुता प्रसिद्धैवेति भावः ॥ १३ ॥  
  
मनः प्रकृत्यैव चलं बाल्यं च चलतां वरम् ।  
तयोः संश्लिष्ट्यतोस्त्राता क इवान्तः कुचापले ॥ १४ ॥  
  
संश्लिष्यतोर्मिलतोः । कुचापले तत्प्रयुक्तानर्थे ॥ १४ ॥  
  
स्त्रीलोचनैस्तडित्पुञ्जैर्ज्वालाजालैस्तरङ्गकैः ।  
चापलं शिक्षितं ब्रह्मञ्छैशवाक्रान्तचेतसः ॥ १५ ॥  
  
शैशवेनाक्रान्ताच्चेतसश्चित्तात्सकाशात् शिक्षितमभ्यस्तं नूनमित्युत्प्रेक्षा ॥   
१५ ॥  
  
शैशवं च मनश्चैव सर्वास्वेव हि वृत्तिषु ।  
भ्रातराविव लक्ष्येते सततं भङ्गुरास्थिती ॥ १६ ॥  
  
भङ्गुरस्थिती । नुमभावश्छान्दसः । चपलस्वभावे ॥ १६ ॥  
  
सर्वाणि दुःखभूतानि सर्वे दोषा दुराधयः ।  
[बाल्यमेव] बालमेवोपजीवन्ति श्रिमन्तमिव मानवाः ॥ १७ ॥  
  
दु।खभूतानि प्रभूतदुःखानि दुर्व्यसनादीनि ॥ १७ ॥  
  
नवं नवं प्रीतिकरं न शिशुः प्रत्यहं यदि ।  
प्राप्नोति तदसौ याति विषयैषम्यमूर्छनाम् ॥ १८ ॥  
  
तत्तदा विषयद्दुःसहेन वैषम्येण चित्तविकारेण । मूर्छनां मूर्छाम् ॥ १८ ॥  
  
स्तोकेन वशमायाति स्तोकेनैति विकारिताम् ।  
अमेध्य एव रमते बालः कौलेयको यथा ॥ १९ ॥  
  
कौलेयकः श्वा । विशेषणानि साधारणानि ॥ १९ ॥  
  
अजस्रबाष्पवदनः कर्दमाक्तो जडाशयः ।  
वर्षोक्षितस्य तप्तस्य स्थलस्य सदृशः शिशुः ॥ २० ॥  
  
बाष्पमश्रु ऊष्मोद्गमश्च । जडाशयोऽज्ञबुद्धिरचेतनश्च ।   
वर्षोक्षिततप्तभूमावपि बाष्पादयः प्रसिद्धाः ॥ २० ॥  
  
भयाहारपरं दीनं दृष्टादृष्टाभिलाषि च ।  
लोलबुद्धि वपुर्धत्ते बाल्यं दुःखाय केवलम् ॥ २१ ॥  
  
भयं च आहारश्च भयाहारौ । दृष्टं सन्निहितम् । अदृष्टमसन्निहितम् ।   
लोले बुद्धिवपुषी यस्य ॥ २१ ॥  
  
स्वसङ्कल्पाभिलषितान्भावानप्राप्य तप्तधीः ।  
दुःखमेत्यबलो बालो [विनिष्कृत] विनिष्कृत्त इवाशये ॥ २२ ॥  
  
भावान्पदार्थान् । विनिष्कृत्तश्छिन्नः ॥ २२ ॥  
  
दुरीहालब्धलक्षाणि [लक्ष्याणि] बहुवक्रोल्बणानि च ।  
[बाल्यस्य] बालस्य यानि दुःखानि मुने तानि न कस्यचित् ॥ २३ ॥  
  
दुरीहाभिर्दुश्चेष्टाभिर्दुष्टमनोरथैर्वा लब्धलक्षाणि प्राप्तास्पदानि ।   
बहुभिर्वक्रैरनृजुभिर्वञ्चनोपायैरुल्बणानि क्रूराणि ॥ २३ ॥  
  
बालो बलवता स्वेन मनोरथविलासिना ।  
मनसा तप्यते नित्यं ग्रीष्मेणेव वनस्थली ॥ २४ ॥  
  
विद्यागृहगतो बालो परामेति कदर्थनाम् ।  
आलान इव नागेन्द्रो विषवैषम्यभीषणाम् ॥ २५ ॥  
  
अपरां प्रागुक्तादन्यामपि कदर्थनां पारवश्यकशाघाद्यनिष्ट##-  
  
नानामनोरथमयी मिथ्याकल्पितकल्पना ।  
दुःखायात्यन्तदीर्घाय बालता पेलवाशया ॥ २६ ॥  
  
मिथ्यावस्तुष्वेव कल्पिता कल्पना सत्यताबुद्धिर्यस्याम् ॥ २६ ॥  
  
संहृष्टो भुवनं भोक्तुमिन्दुमादातुमम्बरात् ।  
वाञ्छते येन मौर्ख्येण तत्सुखाय कथं भवेत् ॥ २७ ॥  
  
कदाचिद्भोजनेच्छया रुदन्बालो भुवनं ते भोजनं दास्यामीति प्रतारणेन   
संहृष्टस्तदेव भोक्तुं वाञ्छते वाञ्छतीति प्रसिद्धम् ॥ २७ ॥  
  
अन्तश्चित्तेरशक्तस्य शीतातपनिवारणे ।  
को विशेषो [महाबाहो] महाबुद्धे बालस्योर्वीरुहस्तथा ॥ २८ ॥  
  
अन्तर्मनै चित्तिः शीतातपादिदुःखसंवेदनं यस्य । उर्वीरुहोवृक्षस्य ॥ २८ ॥  
  
उड्डीतुमभिवाञ्छन्ति पक्षाभ्यां क्षुत्परायणाः ।  
भयाहारपरा नित्यं बाला विहगधर्मिणः ॥ २९ ॥  
  
उड्डीतुमुड्डयितुम् । इङ्गुणाभावश्छान्दसः । पक्षाभ्यां लक्षणया   
बाहुभ्याम् । विहगधर्मिणः पक्षिसमाः ॥ २९ ॥  
  
शैशवे गुरुतो भीतिर्मातृतः पितृतस्तथा ।  
जनतो ज्येष्ठबालाच्च शैशवं भयमन्दिरम् ॥ ३० ॥  
  
सकलदोषदशाविहताशयं शरणमप्यविवेकविलासिनः ।  
इह न कस्यचिदेव महामुने भवति बाल्यमलं परितुष्टये ॥ ३१ ॥  
  
सकलाभिर्दोषदशाभिर्विहताशयं दूषितान्तःकरणम् । अविवेकलक्षणस्य   
विलासिनो निरङ्कुशविहारशीलस्य शरणं गृहम् । चिदिति निपातोऽप्यर्थे ।   
एवकारो भिन्नक्रमः । कस्यापि परितुष्टये सुखाय अलमत्यर्थे नैव   
भवतीत्यर्थः ॥ ३१ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
बाल्यजुगुप्सानामैकोनविंशः सर्गः ॥ १९ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे   
बाल्यजुगुप्सानामैकोनविंशः सर्गः ॥ १९ ॥  
  