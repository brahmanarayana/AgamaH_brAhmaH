+++
title = "१२"

+++
द्वादशः सर्गः १२  
  
वाल्मीकिरुवाच ।  
  
इति पृष्टो मुनीन्द्रेण समाश्वस्य च राघवः ।  
उवाच वचनं चारु परिपूर्णार्थमन्थरम् ॥ १ ॥  
  
भोगानां दुःखस्वरूपत्वं विषयादेरसत्यता ।  
सम्पदामप्यनर्थत्वमित्याद्यत्रोपवर्ण्यते ॥  
  
समाश्वस्य सम्यगाश्वास। म्प्राप्य । परुपूर्णार्थगौरवादिव मन्थरं   
मन्दप्रवृत्तमतएव चारु ॥ १ ॥  
  
श्रीराम उवाच ।  
  
भगवन्भवता पृष्टो यथावदधुनाऽखिलम् ।  
कथयाम्यहमज्ञोऽपि को लङ्घयति सद्वचः ॥ २ ॥  
  
को लङ्घयतीति । तथा च भवदाज्ञापरिपालनाय वदामि नतु घाष्ट्येन्नेति   
भावः ॥ २ ॥  
  
अहं तावदयं जातो निजेऽस्मिन्पितृसद्मनि ।  
क्रेमण वृद्धिं सम्प्राप्तः प्राप्तविद्यश्च संस्थितः ॥ ३ ॥  
  
इत्थं विनयोक्त्या मुनिं वशिकृत्य स्ववृत्तानुवादव्याजेन   
धर्मानुष्ठान-जन्यचित्तशुद्ध्या विवेकवैराग्याभ्यां विचारोदयं   
स्वस्य दर्शयति - अहं तावदित्यादिचतुर्भिः ॥ ३ ॥  
  
ततः सदाचारपरो भूत्वाहं मुनिनायक ।  
विहृतस्तीर्थयात्रार्थमुर्वीमम्बुधिमेखलाम् ॥ ४ ॥  
  
विहृतः सञ्चरितवान् । गत्यर्थत्वात्कर्तरि क्तः ॥ ४ ॥  
  
एतावताथ कालेन संसारास्थामिमां हरन् ।  
समुद्भूतो मनसि मे विचारः सोऽयमीदृशः ॥ ५ ॥  
  
ईदृशो वक्ष्यमाणलक्षणः ॥ ५ ॥  
  
विवेकेन परीतात्मा तेनाहं तदनु स्वयम् ।  
भोगनीरसया बुद्ध्या प्रविचारितवानिदम् ॥ ६ ॥  
  
भोगेषु रसो रागस्तच्छून्यया ॥ ६ ॥  
  
किन्नामेदं बत सुखं येयं संसारसन्ततिः ।  
जायते मृतये लोको म्रियते जननाय च ॥ ७ ॥  
  
किन्नाम सुखम् । न किञ्चिदित्यर्थः । सन्ततिर्विस्तारः । असुखत्वमेवोप##-  
वचनादिति भावः ॥ ७ ॥  
  
अस्थिराः सर्व एवेमे सचराचरचेष्टिताः ।  
आपदां पतयः पापा भावा विभवभूमयः ॥ ८ ॥  
  
नन्वस्तु तथा तथाप्यन्तराले विभवभूमिषु सुखमनुभूयत एवेति तत्राह ##-  
दैवोपपन्नसाधनायत्तेत्युभयविधा [साधनोपपन्नेत्युभय]   
भोगप्रवृत्तिस्तल्लक्षणचेष्टितसहिता अपि विभवभूमयो   
वैभवसमयमात्रस्थितिका भावा विषयाः स्रक्चन्दनान्नपानादयो न   
सुखदाः यतोऽस्थिराः । अलाभवियोगकालयोर्दुःखदा इत्यर्थः ।   
तवाप्युम्पभोगकाले तेभ्यः सुखमाशङ्क्याह - आपदां पतय इति ।   
पतयः स्वामिनः । श्रेष्ठा इति यावत् । रागादिदोषोपजननेन   
परमापत्प्रापकत्वात्तद्रूपा एवेत्यर्थः । अनिषिद्धा एवं निषिद्धास्तु पापा अपि   
पापजकत्वात् । तथाच विषसम्पृक्तान्नसदृश-त्वान्न तद्भोगे सुखमिति   
नास्ति संसारे सुखमिति सिद्धमिति भावः ॥ ८ ॥  
  
अयःशलाकासदृशाः परस्परमसङ्गिनः ।  
श्लिष्यन्ते केवलं भावा मनःकल्पनया स्वया ॥ ९ ॥  
  
यदि न ते सुखदास्तर्हि कथं सुखकारकत्वेन परस्परं सम्बध्यन्ते तत्राह   
- अय इति । सर्वेऽपि भावाः स्वतो लोहशलाकाः सूच्यादय इव   
परस्परमसङ्गिनः सम्बन्धशुन्या एव परन्तु अनया ममेदं   
भोगसाधनमनेनेत्थमिदं करिष्यामीत्यादिमनःकल्पनया केवलं   
क्रियाकारकादिभावेन श्लिष्यन्ते सम्बन्ध्यन्ते । तथैवान्वयव्यतिरेक##-  
  
मनः समायत्तमिदं जगदाभोगि दृश्यते ।  
मनश्चासदिवाभाति केन [केन स्मः] स्म परिमोहिताः ॥ १० ॥  
  
न केवलं भावानां सम्बन्धमात्रं मनोधीनं किन्तु जन्मस्थिति##-  
तर्हि मन एव सुखसाधनमस्तु नेत्याह - मन इति । असच्छुन्यमिव विवेके   
आभाति । तथाच न ततोऽपि सुखसिद्धिरिति व्यमेतावन्तं कालं केन सुखं स्यादिति   
मोहिताः स्मः ॥ १० ॥  
  
असतैव वयं कष्टं विकृष्टा मूढबुद्धयः ।  
मृगतृष्णाम्भसा दूरे वने मुग्धमृगा इव ॥ ११ ॥  
  
अतः परिशेषाद्भ्रान्तिरेवेयमिति दर्शयति - असतैवेति । संसारे   
सौखतत्साध-नयोरसत्वादेवेत्यर्थः । कष्टं यथा स्यात्तथा विकृष्टा   
आकृष्टाः । दार्ष्टान्तिके मृगतृष्णाम्भःसदृश्या सुखाशयेति गम्यते   
। मुग्धमृगा मूढहरिणाः ॥ ११ ॥  
  
न केनचिच्च विक्रीता विक्रीता इव संस्थिताः ।  
बत मूढा वयं सर्वे जानानां अपि शाम्बरम् ॥ १२ ॥  
  
संस्थिताः [पारवश्यादित्यर्थः] परवशा इत्यर्थः । जाअनाना   
अभिज्ञम्मन्या अपि वयं मूढा एव । शाम्बरं शम्बरसम्बन्धि ।   
मायेयमिति भावः ॥ १२ ॥  
  
किमेतेषु प्रपञ्चेषु भोगा नाम सुदुर्भगाः ।  
मुधैव हि वयं मोहात्संस्थिता बद्धभावनाः ॥ १३ ॥  
  
भोगा विषयसुखलवाः किन्नाम । दृष्टनष्टस्वभावत्वाद्दुरन्तदुःख##-  
व्यर्थमेव बद्धा इति भावना भ्रान्तिर्येषां ते तथाभूताः संस्थिताः ॥ १३ ॥  
  
आ ज्ञातं बहुकालेन व्यर्थमेव वयं वने ।  
मोहे निपतिता मुग्धाः श्वभ्रे मुग्धा मृगा इव ॥ १४ ॥  
  
आ इति स्मरणाभिलापे । बहुकालेन ज्ञातम् । किं तदाह - व्यर्थमेव मोहे   
निपतिता इति । वने श्वभ्रे वनान्तर्गतगर्ते ॥ १४ ॥  
  
किं मे राज्येन किं भिगैः कोऽहं किमिदमागतम् ।  
यन्मिथ्यैवास्तु तन्मिथ्या कस्य नाम किमागतम् ॥ १५ ॥  
  
कोऽहम् इदं दृश्यजातं किंस्वरूपम् किमर्थं चागतम् राज्येन च मे किम्   
भोगैश्च किम् किमिदं सर्वं मिथ्यैवोत किञ्चित्सत्यमपि । तत्र किं दृष्टिः   
सत्योत [सत्योत असत्या] दृश्यम् । तर यन्मिथ्यैअ तदेव मिथ्यास्तु नतु   
वैपरीत्यम् । तस्य मित्यात्वे कस्य किमागतम् । न कापि क्षतिरिति भावः ॥ १५ ॥  
  
एवं विमृशतो ब्रह्मन्सर्वेष्वेव ततो मम ।  
भावेष्वरतिरायाता पथिकस्य मरुष्विव ॥ १६ ॥  
  
एवं किन्नामेदमित्यादिनवश्लोकोक्तप्रकारेण विमृशतो विचारयतः ।   
अरतिर्वैरस्यम् । मरुषु निर्जलभूमिषु ॥ १६ ॥  
  
तदेतद्भगवन्ब्रूहि किमिदं परिणश्यति ।  
किमिदं जायते भूयः किमिदं परिवर्धते ॥ १७ ॥  
  
एवं स्वस्य विचारोत्पत्तिप्रकारमुपवर्ण्य प्रष्टव्यांश। न्दर्शयति -   
तदेतदित्यादिपञ्चभिः । तत्तस्माद्विमर्शे असारत्वात्तत्रादौ विनाशोत्पत्ति##-  
मिमिदमित्यादिना । इदं सत्यतया सर्वानुभवप्रमाणसिद्धं दृश्यं   
परिणश्यति सर्वात्मना असदिवापद्यते तत्किं सतोऽसत्त्वविरोधात् यद्यसदेवेति   
कश्चिद्ब्रूयात्तर्हि भूयो जायते सत्त्वमापद्यते तदिदं किं   
सत्त्वासत्त्वबहिर्भूतान्वृद्ध्यादि-विकारांश्चेदं भजते तदपि यदि   
पूर्वावस्थं नश्यत्यवस्थान्तर-वच्चोत्पद्यते तर्हि प्रत्यभिज्ञाविरोधो   
वृद्ध्यादिव्यवहारानुपपत्तिश्च । यदि पूर्वावस्थं न नश्यति तर्हि   
युगपदुभयावस्थत्वप्रसङ्गः अवस्थान्तर##-  
भिद्येरंस्तर्हि तासामभावत्वम् अभेदे च [अवस्थायिनि अवस्था चेति अनयोः   
पर्यायवृत्तिता स्यात्] स्थायिन्यवस्थावति पर्यायवृत्ति##-  
प्रश्नत्रयस्योत्तरार्थमुत्पत्तिस्थित्युपशमप्रक-रणानि । अथवा इदं   
शरीरं किं नश्यति । पुनः किं जायते किं वर्धते । न कश्चिदस्य   
जन्मादिनार्थ इत्यर्थः ॥ १७ ॥  
  
जरामरणमापच्च जननं सम्पदस्तथा ।  
आविर्भावतिरोभावैर्विवर्धन्ते [विवर्धन्ति] पुनः पुनः ॥ १८ ॥  
  
अर्थो नास्तीत्येतावदेव न प्रत्युतानर्थपरम्पराप्यस्तीत्याह - जरेति ।   
सम्पदामप्यनर्थहेतुत्वादनर्थेषु गणनम् ॥ १८ ॥  
  
भोगैस्तैरेव तैरेव तुच्छैर्वयममी किल ।  
पश्य जर्जरतां नीता वातैरिव गिरिद्रुमाः ॥ १९ ॥  
  
ननु भोगहेतुत्वाद्देहस्यार्थो।प्यस्तीत्याशङ्क्याह - भोगैरिति । तैरेव   
तैरेवेति तेषामपूर्वत्वाभावात्पिष्टपेषणवद्वैरस्यद्योतनाय । अमी   
भोगलम्पटाः । जर्जरतां शैथिल्यम् । तथाच भोगानामप्यनर्थत्वमेवेति   
भावः ॥ १९ ॥  
  
अचेतना इव जनाः पवनैः प्राणनामभिः ।  
ध्वनन्तः संस्थिता व्यर्थं यथा कीचकवेणवः ॥ २० ॥  
  
प्रज्ञावतामप्यात्यन्तिकदुःखोपशमनोपायासम्पादने वृथैव सा   
प्रज्ञेत्यचेतनप्रायास्त इत्यभिप्रेत्याह - अचेतना इति । व्यर्थं   
पुरुषार्थोपयोगं विना । वेणवः कीचकास्ते स्युर्ये स्वनन्त्यनिलोद्धताः ॥ २० ॥  
  
शाम्यतीदं कथं दुःखमिति तप्तोऽस्मि चिन्तया ।  
जरद्द्रुम इवोग्रेण कोटरस्थेन वह्निना ॥ २१ ॥  
  
हेतुना केन मुह्यसीति प्रश्नस्योत्तरमाह - शाम्यतीति ॥ २१ ॥  
  
संसारदुःखपाषाणनीरन्ध्रहृदयोऽप्यहम् ।  
निजलोकभयादेव गलद्बाष्पं न रोदिमि ॥ २२ ॥  
  
संसारदुःखैः पाषाण इव नीरन्ध्रं निश्छिद्रं निबिडपूरितं हृदयं   
यस्येत्यर्थः । निजलोकाः स्वजनास्तेऽपि मदर्थं [मारोदिषुरिति] रुद्युरिति   
भयादेव ॥ २२ ॥  
  
शून्या मन्मुखवृत्तीस्ताः शुष्करोदननीरसाः ।  
विवेक एव हृत्संस्थो ममैकान्तेषु पश्यति ॥ २३ ॥  
  
शुष्केणानश्रुणा रोदनेन नीरसाः प्रीतिशून्या अतएव स्वहेतुहर्षादि##-  
कृत्रिमस्मिताभिलापादिवृत्तिर्मम विवेक एव पश्यतीत्यर्थः ॥ २३ ॥  
  
भृशं मुह्यामि संस्मृत्य भावाभावमयीं स्थितिम् ।  
दारिद्र्येणेव सुभगो दूरे संसारचेष्टया ॥ २४ ॥  
  
भावानां प्रियतमविषयाणामभावो विनाशस्तत्प्रचुराम् । अथवा भावः   
सर्वदुःखोपशमनोपलक्षितपरमानन्दभावस्तदभावोऽज्ञानं   
तद्विकारभूतां स्थितिं संस्मृत्य विचार्य संसारचेष्टया भृशं   
मुह्यामि । सुभगो धनादिसम्पन्नो दूरे अर्थात्सौभाग्यात्परतो दैवात्प्राप्तेन   
दारिद्र्येण पूर्वदशां संस्मृत्य यथा मुह्यति तद्वत् ॥ २४ ॥  
  
मोहयन्ति मनोवृत्तिं खण्डयन्ति गुणावलिम् ।  
दुःखजालं प्रयच्छन्ति विप्रलम्भपराः श्रियः ॥ २५ ॥  
  
ननु श्रीभिरेव त्वदभिमतोऽर्थः सेत्स्यति श्रीमतां किं नु दुर्लभम् इति   
प्रवादात्तत्राह - मोहयन्तीति । विप्रलम्भो वञ्चनम् ॥ २५ ॥  
  
चिन्तानिचयचक्राणि नानन्दाय धनानि मे ।  
सम्प्रसूतकलत्राणि गृहाण्युग्रापदामिव ॥ २६ ॥  
  
तदेव प्रपञ्चयति - चिन्तेति । धनिनश्चिन्ताधाराभिस्तिलशः खण्डनेन   
निचयाय राशीकरणाय प्रवृत्तानि चक्राणि । उग्रापदां दारिद्र्यशत्रु##-  
  
विविधदोषदशापरिचिन्तनैर्विततभङ्गुरकारणकल्पितैः ।  
मम न निर्वृतिमेति मनो मुने निगडितस्य यथा वनदन्तिनः ॥ २७ ॥  
  
देहादिभावानां सन्ततसम्भावितभङ्गुरत्वहेतुसमर्थितैर्विविधानां   
दृष्टादृष्टदोषाणां दुर्दशानां च परिचिन्तनैर्हेतुभिर्मम मनो   
नोर्वृतिं सुखं नैति । दन्तिपक्षे   
विस्ताररहितगर्तपिधानभङ्गुरकाष्ठादि-दुर्दशानां च   
परिचिन्तनैरित्यर्थः ॥ २७ ॥  
  
खलाः कालेकाले निशि निशितमोहैकमिहिका-  
गतालोके लोके विषयशतचौराः सुचतुराः ।  
प्रवृताः प्रोद्युक्ता दिशिदिशि विवेकैकहरणे   
रणे शक्तास्तेषां क इव विदुषः प्रोज्झ्य सुभटाः ॥ २८ ॥  
  
अज्ञानलक्षणायां निशि लोके जने मोहोऽविचारस्तल्लक्षणाभिर्मिहिकाभिस्तु##-  
सुचतुरा विषयशतचौराः कालेकाले सर्वदा दिशिदिशि सर्वदिक्षु विवेकलक्षण##-  
वर्तन्त इति शेषः । रणे युद्धे तेषां वधाय विदुषः प्रोज्झ्य   
तत्त्वज्ञानविहायान्ये के सुभटाः शक्ताः । न केऽपीत्यर्थः ।   
इवकारस्तत्सदृशानामपि दौर्लभ्यद्योतनार्थः । विना तमोनाशं   
तद्वधासम्भवादिति भावः ॥ २८ ॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
प्रथमपरितापो नाम द्वादशः सर्गः ॥ १२ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे   
प्रथमपरितापो नाम द्वादशः सर्गः ॥ १२ ॥  
  