+++
title = "२३"

+++
त्रयोविंशः सर्गः २३  
  
श्रीराम उवाच ।  
  
विकल्पकल्पनानल्पजल्पितैरल्पबुद्धिभिः ।  
भेदैरुद्धुरतां नीतः संसारकुहरे भ्रमः ॥ १ ॥  
  
रमयन्स्वविलासौघैः सर्वप्राणिक्रियाप्रियाम् [क्रियापराम्] ।  
गुणदोषबलोत्कर्षैः काल एकोऽत्र वर्ण्यते ॥  
  
इत्थं भोग्यायाः श्रियो भोगतृष्णाया भोगावसरभूतबाल्याद्यव##-  
स्वस्येहामुत्रार्थफलभोगविरागो दर्शितः । सम्प्रति कामादिस्वभाव##-  
विकल्पेति । ममेदं भोग्यम् अहमस्य भोक्ता इमानि च तत्साधनानि   
अनेनेदमित्थं सम्पाद्य चिरं भोक्ष्यामि इदमद्य मया लब्धमिमं प्राप्स्ये   
मनोरथम् इत्याद्यनन्तमनोविकल्पकल्पनैरनल्पानि जल्पितानि व्यवहारवचनानि   
येषां तैः । स्ल्पे देहे आत्मबुद्धिरल्पेषु सुखलवेषु परमपुरुषार्थबुद्धिश्च   
येषां तैर्मूढजनैः । शत्रुमित्रोदासीनादि##-  
संसरत्यस्मिन्निति संसारो ब्रह्माण्डं तस्य कुहरे छिद्रे भ्रमोऽन्यथा##-  
  
सतां कथमिवास्थेह जायते जालपञ्जरे ।  
बाला एवात्तुमिच्छन्ति फलं मुकुरबिम्बितम् ॥ २ ॥  
  
जालमिव दूरादप्याकृष्य बन्धका विषयाः पञ्जरमिव परिच्छिद्य बन्धको   
देहस्तयोः समाहारे । भ्रान्तिसिद्धत्वादेवावस्तुभूते इह संसारे सतां   
विवेकिनामास्था कथमिव जायते । तत्प्रकारे दृष्टान्तोऽप्यप्रसिद्ध इति   
सूचनायेवकारः । तदेव दृष्टान्तेन द्रढयति - बाला एवेति । मुकुरे   
दर्पणे ॥ २ ॥  
  
इहापि विद्यते येषां पेलवा सुखभावना ।  
आखुस्तन्तुमिवाशेषं कालस्तामपि कृन्तति ॥ ३ ॥  
  
इह ईदृशेऽपि संसारे येषां पेलवा क्षुद्रा सुखभावना सुखाशा   
तामाखुर्बिलतृणाग्रात्कूपे लम्बमानं तन्मात्रावलम्बजिजीविषुकीटा##-  
  
न तदस्तीह यदयं कालः सकलघस्मरः ।  
ग्रसते तज्जगज्जातं प्रोत्थाब्धिमिव वाडवः ॥ ४ ॥  
  
इहास्यां व्यवहारभूमौ जगति जातमुत्पन्नं तत्तादृशं वस्तु नास्ति यत्कालो   
न ग्रसत इति नञ आवृत्त्या सम्बन्धः । घस्मरो भक्षकः ।   
चन्द्रोदादिनिमित्तैः प्रोत्थमुपचितमब्धिं वाडवो वडवानलः ॥ ४ ॥  
  
समस्तसामान्यतया भीमः कालो महेश्वरः ।  
दृश्यसत्तामिमां सर्वां कवलीकर्तुमुद्यतः ॥ ५ ॥  
  
समस्तसामान्यतया सर्वपदार्थसाधारण्येन । काल एव महेश्वरः   
संहाररुद्रः ॥ ५ ॥  
  
महतामपि नो देवः प्रतिपालयति क्षणम् ।  
कालः कवलितानन्तविश्वो विश्वात्मतां गतः ॥ ६ ॥  
  
महतामपीति कर्मण एव शेषत्वविवक्षया षष्ठी । बलबुद्धिवैभवादिना   
महान्त्यपि भूतानि क्षणमपि न प्रतिपालयति न प्रतीक्षते । सद्य एव   
निहन्तीत्यर्थः ॥ ६ ॥  
  
युगवत्सरकल्पाख्यैः किञ्चित्प्रकटतां गतः ।  
रूपैरलक्ष्यरूपात्मा सर्वमाक्रम्य तिष्ठति ॥ ७ ॥  
  
आक्रम्य वशीकृत्य ॥ ७ ॥  
  
ये रम्या ये शुभारम्भाः सुमेरुगुरवोऽपि ये ।  
कालेन विनिगीर्णास्ते गरुडेनेव पन्नगाः ॥ ८ ॥  
  
निर्दयः कठिनः क्रूरः कर्कशः कृपणोऽधमः ।  
न तदस्ति यदद्यापि न कालो निगिरत्ययम् ॥ ९ ॥  
  
पाषाणादिवत्कठिनः व्याघ्रादिवत्क्रूरः क्रकचादिवत्कर्कश इति भेदः ।   
निगिरति ग्रसति ॥ ९ ॥  
  
कालः कवलनैकान्तमतिरत्ति गिरन्नपि ।  
अनन्तैरपि लोकोघैर्नायं तृप्तो महाशनः ॥ १० ॥  
  
कवलनविषय एवैकान्तमतिर्नियतचित्तः । एकं गिरन्नपरमति । गिरीनपीति पाठे   
स्पष्टम् ॥ १० ॥  
  
हरत्ययं नाशयति करोत्यत्ति निहन्ति च ।  
कालः संसारनृत्तं हि नानारूपं यथा नटः ॥ ११ ॥  
  
हरणादि यत्किञ्चिद्धनादौ प्रसिद्धं तत्सर्वं तत्तत्कर्तृरूपेण स्थितः काल   
एव करोत्तिति भावः ॥ ११ ॥  
  
भिनत्ति प्रविभागस्थ भूतबीजान्यनारतम् ।  
जगत्यसत्तया बन्धाद्दाडिमानि यथा शुकः ॥ १२ ॥  
  
प्रविभागो व्याकृतावस्था तत्स्थान्यण्डजादिचतुर्विधभूतबीजानि असत्तया   
बन्धात् नाशेन असत्त्वापादनात् भिनत्ति विदार्य भक्षयत्तित्युत्प्रेक्षा ।   
दृष्टान्तः स्पष्टः ॥ १२ ॥  
  
शुभाशुभविषाणाग्रविलूनजनपल्लवः ।  
स्फूर्जति स्फीतजनताजीवराजीवनीगजः ॥ १३ ॥  
  
स्फीता अभिमानाद्युपचिता या जनता जनसमूहास्तेषां जीवराजी जीवसमूहः   
सैव वनी महद्वनं तत्रत्यो गजः कालः । राजीविनीति पाठे तु कमलिनी तस्या   
विनाशने गज इत्यर्थः । तदनुरूपं विशिनष्टि - शुभाशुभेति । स्फूर्जति   
गर्जति ॥ १३ ॥  
  
विरिञ्चिमूलब्रह्माण्डबृहद्देवफलद्रुमम् ।  
ब्रह्मकाननमाभोगि परमावृत्य तिष्ठति ॥ १४ ॥  
  
विरिञ्चिरपञ्चीकृतभूतात्मा मूलं येषां तथाविधा ब्रह्माण्डा एव   
[मूलस्थबृहच्छब्दपर्याया महान्त] महान्तो   
देवतारूपफलविशिष्टा द्रुमा यस्मिंस्तथाभूतम् । वेषः कृत्रिम आभोगो   
मायिकं जगद्रूपं तदस्यास्तीत्याभोगि । द्वे वाव ब्रह्मणो रूपे मूर्त   
चैवामूर्तं च इति श्रुतेः सप्रपञ्चमित्यर्थः । ब्रह्मैव काननं   
दुस्तरत्वादरण्यं परमत्यर्थमावृत्य सर्वतो व्याप्य कालस्तिष्ठति ।   
कालोदर एव सर्ववस्तूनामुत्पत्तिस्थितिविनाशदर्शनादिति भावः ।   
विरिञ्चिमजब्रह्माण्डं महद्दिवफलद्रुतम् इति पाठस्यैव सार्वत्रिकत्वे तु   
विरिञ्चिमुक्तब्रह्माण्डकारणं मायाशबलमिति यावत् । अजाश्चतुर्मुखाः   
प्रतिब्रह्माण्डं तस्यैव लीलाविग्रहास्तत्सहितं ब्रह्माण्डम् । जातावेकवचनम् ।   
तदेव महत् । दिवा देवाः । गुणाभावश्छान्दसः ।   
तदुपलक्षितचतुर्विधभूतान्येव तत्तत्कर्मफलयुक्ता द्रुमा   
यस्मिंस्तथाविधम् । आभोगि कृत्रिमवेषवत् ईषद्भोगयुक्तं सर्वतः   
सर्पवाप्तप्रायं वा ब्रह्मकाननमावृत्य तिष्ठतीत्यर्थः ॥ १४ ॥  
  
यामिनी भ्रमरापूर्णा रचयन्दिनमञ्जरीः ।  
वर्षकल्पकलावल्लीर्न कदाचन खिद्यते ॥ १५ ॥  
  
यामिन्यो रात्रयस्तद्रूपैर्भ्रमरैरापूर्णाः । दिनान्यहान्येव मँजर्यो यासु   
ताः । वर्षः संवत्सरः कल्पो ब्रह्माहः कलास्त्रिंशत्काष्ठा##-  
खेदाद्विरमतीति यावत् ॥ १५ ॥  
  
भिद्यते [न च भग्नोऽपि] नावभग्नोऽपि दग्धोऽपि हि न दह्यते ।  
दृश्यते नापि दृश्योऽपि धुर्तचूडामणिर्मुने ॥ १६ ॥  
  
तत्तत्कार्यात्मना अवभग्नो दग्धो दृश्योऽपि वा स्वरूपेण न भङ्गादि   
प्राप्नोतीत्यर्थः ॥ १६ ॥  
  
एकेनैव निमेषेण किञ्चिदुत्थापयत्यलम् ।  
किञ्चिद्विनाशयत्युच्चैर्मनोराज्यवदाततः ॥ १७ ॥  
  
दुर्विलासविलासिन्या चेष्टया कष्टपुष्टया ।  
द्रविअय्करूपकृद्रूपं जनमावर्तयन्स्थितः ॥ १८ ॥  
  
 तत्तद्युगानुरूपचेष्टैव स्वकीयदुर्विलासेषु विलासिनी प्राणिनां कष्टेनैव   
पुष्टा कालस्य भार्या तया द्रव्यैर्भौतिकदेहेन्द्रियादिभिस्तादात्म्याध्या##-  
स्वर्गनरकादिस्वावर्तयन्स्थितः ॥ १८ ॥  
  
तृणं पांसुं महेन्द्रं च सुमेरुं पर्णमर्णवम् ।  
आत्मम्भरितया सर्वमात्मसात्कर्तुमुद्यतः ॥ १९ ॥  
  
आत्मम्भरितया स्वकुक्षिपूरणमात्रस्वभावेन । आत्मसात्स्वाधीनं कर्तुम् ।   
ग्रसितुमिति यावत् ॥ १९ ॥  
  
क्रौर्यमत्रिव पर्याप्तं लुब्धतात्रैव संस्थिता ।  
सर्वदौर्भाग्यमत्रैव चापलं [चापि] वापि दुःसहम् ॥ २० ॥  
  
पर्याप्तं समग्रम् । अत्रास्मिन्काले ॥ २० ॥  
  
प्रेरयṁल्लीलयार्केन्दू क्रीडतीव नभस्तले ।  
निक्षिप्तलीलायुगलो निजे बाल इवाङ्गणे ॥ २१ ॥  
  
निक्षिप्तं पुनःपुनरास्फालितं लीलार्थं कन्दुकयुगलं येन ॥ २१ ॥  
  
सर्वभूतास्थिमालाभिरापादवलिताकृतिः ।  
विलसत्येव कल्पान्ते कालः कलितकल्पनः ॥ २२ ॥  
  
कलितकल्पनो नाशितप्राणिविभागः ॥ २२ ॥  
  
अस्योड्डामरवृत्तस्य कल्पान्तेऽङ्गविनिर्गतैः ।  
प्रस्फुरत्यम्बरे मेरुर्भूर्जत्वगिव वायुभिः ॥ २३ ॥  
  
उड्डामरं निरङ्कुशं वृत्तं चरित्रं यस्य । अङ्गेभ्यो   
विनिर्गतैर्वायुभिर्मेरुर्भूर्जत्वगिव सर्वतो विशीर्यमाणः ॥ २३ ॥  
  
रुद्रो भूत्वा भवत्येष महेन्द्रोऽथ पितामहः ।  
शक्रो वैश्रवणश्चापि पुनरेव न किञ्चन ॥ २४ ॥  
  
धत्तेऽजस्रोत्थितोद्ध्वस्तान्सर्गानमितभास्वरान् ।  
अन्यान्दधद्दिवानक्तं वीचीरब्धिरिवात्मनि ॥ २५ ॥  
  
अन्यान्सर्गान्दधद्धारयन्नैवार्थादन्यानजस्रमुत्थितानुद्ध्वस्तांश्च   
सर्गान्धत्ते । अजस्रोत्थितो नित्योद्युक्त इति कालविशेषणं वा । वीचीस्तरङ्गान् ॥ २५ ॥  
  
महाकल्पाभिधानेभ्यो वृक्षेभ्यः परिशातयन् ।  
देवासुरगणान्पक्वान्फलभारानिव स्थितः ॥ २६ ॥  
  
शातयन् पातयन् ॥ २६ ॥  
  
कालोऽयं भूतमशकघुङ्घुमानां प्रपातिनाम् ।  
ब्रह्माण्डोदुम्बरौघानां वृहत्पादपतां गतः ॥ २७ ॥  
  
भूतानि प्राणिन एव मशकास्तैर्घुघुमानां घुङ्घुमिति ध्वनतां   
ब्रह्माण्डोदुम्बरफलौघानाम् ॥ २७ ॥  
  
सत्तामात्रकुमुद्वत्या चिज्ज्योत्स्नापरिफुल्लया ।  
वपुर्विनोदयत्येकं क्रियाप्रियतमान्वितः ॥ २८ ॥  
  
चित् सर्वाधिष्ठानचैतन्यमेव ज्योत्स्ना चन्द्रिका तत्सन्निधानमात्रेण परितः   
फुल्लया व्यक्ततां प्राप्तया जगत्सत्तासामान्यलक्षणया कुमुद्वत्या   
कुमुदिन्या विनोदहेतुभूतया तत्तत्प्राणिशुभाशुभक्रियालक्षण##-  
[विहारकौतुकैः] व्यवहारकौतुकैः कालक्षेपस्तत्र कालस्य विहर्तुः   
कालान्तराप्रसिद्धेः स्ववपुरेव विनोदयतीति भावः ॥ २८ ॥  
  
अनन्तापारपर्यन्तबद्धपीठ निजं वपुः ।  
महाशैलवदुत्तुङ्गमवलम्ब्य व्यवस्थितः ॥ २९ ॥  
  
अनन्तेऽपरिच्छिन्ने अनन्तायां भुवि च अतएवापारपर्यन्ते पूर्वोत्तरावधिशुन्ये   
ब्रह्मणि प्रदेशे च बद्धपीठं प्रतिष्ठितम् ॥ २९ ॥  
  
क्वचिच्छ्यामतमःश्यामं क्वचित्कान्तियुतं ततम् ।  
द्वयेनापि क्वचिद्रिक्तं स्वभावं भावयन् स्थितः ॥ ३० ॥  
  
क्वचिन्निशीथाञ्जनादौ श्यामैस्तमोभिस्तम इव वा श्यामम् । स्वभावं   
स्वकार्यम् ॥ ३० ॥  
  
संलीनासङ्ख्यसंसारसारया स्वात्मसत्तया ।  
उर्व्येव भारघनया निबद्धपदतां गतः ॥ ३१ ॥  
  
संलीनानामसङ्ख्यप्राणिसंसाराणां सारवत्परिशिष्टया स्वात्मसत्तया   
स्वरूपस्थित्या सर्वाधारत्वाद्भारघनया निबद्धपदः प्रतिष्ठितस्तद्भावम्   
॥ ३१ ॥  
  
न खिद्यते नाद्रियते नायाति न च गच्छति ।  
नास्तमेति न चोदेति महाकल्पशतैरपि ॥ ३२ ॥  
  
केवलं जगदारम्भलीलया घनहेलया ।  
पालयत्यात्मनात्मानमनहङ्कारमाततम् ॥ ३३ ॥  
  
[घनेति] घनहेलया अनास्थया । पालयति न विनाशयति । अनहङ्कारं   
निरभिमानं यथा स्यात्तथा आततं विस्तीर्णम् ॥ ३३ ॥  
  
यामिनीपङ्ककलितां दिनकोकनदावलीम् ।  
[भ्रमरिकां स्वात्म]   
मेघभ्रमरिकामात्मसरस्यारोपयन्स्थितः ॥ ३४ ॥  
  
यामिनी रात्रिः सैव मालिन्यात्पङ्कस्तस्मात्कलितामुद्गताम् । दिनान्येव   
कोकनदावली रक्तोत्पलसमूहः स्वात्मा कालस्वरूपमेव सरस्तस्मिन् ॥ ३४ ॥  
  
गृहीत्वा कृपणः कृष्णां रजनीं जीर्णमार्जनीम् ।  
आलोककनकक्षोदानाहरत्यभितो गिरिम् ॥ ३५ ॥  
  
कृपणो लुब्धोऽत एव नूतनसम्मार्जन्यन्तरसम्पादनासमर्थः ।   
सकृन्मार्जनेन बहुतरकनकलाभेऽप्यसन्तुष्टश्चेति भावः । गिरिं   
कनकाचलम् । अतएव कनकक्षोदान् गिरेः शीर्णानिति गम्यते ॥ ३५ ॥  
  
संआरयन्क्रियाङ्गुल्या कोणकेष्वर्कदीपिकाम् ।  
जगत्सद्मनि कार्पण्यात्क्व किमस्तीति वीक्षते ॥ ३६ ॥  
  
प्रकारान्तरेण तस्य कार्पण्यमाह - सञ्चारयन्निति । कोणकेषु दिक्कोणेषु ॥   
३६ ॥  
  
प्रेक्ष्याहर्विनिमेषेण सूर्याक्ष्णा पाकवन्त्यलम् ।  
लोकपालफलान्यत्ति जगज्जीर्णवनादयम् ॥ ३७ ॥  
  
सूर्याक्ष्णोऽनुरूपोऽहरेव विनिमेषस्तेन ॥ ३७ ॥  
  
जगज्जीर्णकुटीकीर्णानर्पयत्युग्रकोटरे ।  
क्रमेण गुणवल्लोकमणीन्मृत्युसमुद्गके ॥ ३८ ॥  
  
जगदेव जीर्णा कुटी तृणगृहं तत्र कीर्णान्प्रमादात्पतितान् । मृत्युरेव   
समुद्गकः सम्पुटकस्तस्मिन् ॥ ३८ ॥  
  
गुणैरापूर्यते यैव लोकरत्नावली भृशम् ।  
भूषार्थमिव तामङ्गे कृत्वा भूयो निकृन्तन्ति ॥ ३९ ॥  
  
गुणैस्तन्तुभिर्विद्याविनयादिभिश्च । लोको जनः अङ्गे स्वावयवे कृतत्रेतादौ ।   
यद्यपि सर्वं निकृन्तति तथापि गुणवतां विनाश एव प्रसिद्धिमायातीति   
श्लोकद्वये तदुक्तिः ॥ ३९ ॥  
  
दिनहंसानुसृतया निशेन्दीवरमालया ।  
तारकेसरयाजस्रं चपलो वलयत्यलम् ॥ ४० ॥  
  
ताराणि दीर्घाणि नक्स्ऽत्राण्येव वा केसराणि यस्यामुत्पलमालायाम् ।   
हंसनिवेशस्यानौचित्यद्योगनाय चपल इति । वलयति वलयवद्धारयति ।   
पञ्चर्त्वङ्गुलिकवत्सरकरप्रकोष्ठे इति शेषः ॥ ४० ॥  
  
शैलार्णद्युधराशृङ्गजगदूर्णायुसौनिकः ।  
प्रत्यहं पिबते प्रेक्ष्य तारारक्तकणानपि ॥ ४१ ॥  
  
अर्णा अर्णवाः । द्यौर्लोकः । शैलादयश्चत्वारः प्रधानत्वाच्छृङ्गाणि   
येषां जगल्लक्षणानामूर्णायूनां मेषाणां सूना हिंसास्थानं तत्र   
भवः सौनिको हिंसकः कालो नभोङ्गणविकीर्णांस्तारा नक्षत्राण्येव   
रक्तकणास्तानपि प्रेक्ष्य प्रत्यहमहन्यहनि पिबते लेढीत्युत्प्रेक्षा ।   
आत्मनेपदं छान्दसम् ॥ ४१ ॥  
  
तारुण्यनलिनीसोम आयुर्मातङ्गकेसरी ।  
न तदस्ति न यस्यायं तुच्छातुच्छस्य तस्करः ॥ ४२ ॥  
  
तुच्छस्य न क्षुद्रस्यातुच्छस्य महतश्च वस्तुजातस्य मध्ये यस्यायं तस्करो   
न भवति तन्नास्तीति सम्बन्धः ॥ ४२ ॥  
  
कल्पकेलिविलासेन पिष्टपातितजन्तुना ।  
अभावो भावभासेन रमते स्वात्मनात्मनि ॥ ४३ ॥  
  
पिष्टाः सञ्चूर्णिता मृत्युमुखे पातिताश्च जन्तवो येन तथाभूतेन । कल्पः   
संवर्तस्तद्रूपेण केलिविलासेन । न विद्यन्ते भावा यस्य तथाभूतः सन्   
सुषुप्ताविव भावरूपज्ञानावभासकेन स्वात्मना स्वाधिष्ठानब्रह्म##-  
इत्यर्थः ॥ ४३ ॥  
  
कर्ता भोक्ताथ संहर्ता स्मर्ता सर्वपदं गतः ॥ ४४ ॥  
  
एवं प्रलये विश्रम्याथ पुनः सर्गकाले विश्वस्य कर्ता भोक्ता संहर्ता   
स्मर्तेत्यादिसर्ववस्तुभावं गतः स्वयमेव भवतीति शेषः ॥ ४४ ॥  
  
सकलमप्यकलाकलितान्तरं सुभगदुर्भगरूपधरं वपुः ।  
प्रकटयन्सहसैव च गोपयन् विलसतीह हि कालबलं नृषु ॥ ४५ ॥  
  
न कलाभिर्बुद्धिकौशलैः कलितं केनापि निश्चितमान्तरं रहस्यं यस्य तत् ।   
तथा सुभगं पुण्यफलभोगानुरूपं तद्विपरीतं दुर्भगं यद्रूपं तस्य   
धर्ऽम् सकलमपि वपुः प्रकटयन् गोपयन्नुपसंहरंश्च विलसति । काल इति   
शेषः । हीति प्रसिद्धौ । इह जगति कालस्य बलं नृषु प्रसिद्धमेवेत्यर्थः ॥ ४५   
॥  
  
इत्यार्षे श्रीवासिष्ठमहारामायणे वाल्मीकीये वैराग्यप्रकरणे   
कालापवादो नाम त्रयोविंशतितमः सर्गः ॥ २३ ॥  
  
इति श्रीवासिष्ठमहारामायणतात्पर्यप्रकाशे वैराग्यप्रकरणे कालापवादो   
नाम त्रयोविंशतितमः सर्गः ॥ २३ ॥  
  